---
layout: post
author: Berat Gönültaş
type: Deneme/
title: Yazı ve Yazgı Üzerine
x: "200"
---
<br/>
&nbsp;&nbsp;&nbsp;&nbsp;Eğer popülizm furyasına kendini kaptırmış biri olsaydım aralarındaki tek farkın bir ‘g’ harfinden ibaret olduğundan açardım bahsi. Neyse ki değilim. Başka şeyler hakkında anlatmak istediklerim. Aslında tek isteğim şu: başta kendimde, sonra da okuyucuda bir his oluşturabilmek yazı ve yazgı üzerine.

&nbsp;&nbsp;&nbsp;&nbsp;Yazı ve yazgı arasındaki ilişki her ne ise, şu an beni gecenin bu saatinde yatağımdan çıkarıp kalemi elime aldıran şeyden başka bir şey değildir. Kadercilik mi yapıyorum yoksa? İsteyen istediğini düşünebilir; isteyen istediği masalı uydurabilir hakkımda. Ne karışırım ne de karışabilirim. Bir yaprak bile dalından düşmez öyle yazılmamışsa, biz böyle biliriz. Düşüşüne vereceği tepki, buna karşı alacağı duruş, işte bunlardır yaprağın sorumlu olduğu şeyler. Bazı hadsizler cahilliklerinden ‘bu da adalet mi?’ diye sorabilir. Adle boyun eğen insanlar olarak içlerinde adalet duygusu yer etmemiş bizler bu tür şeylerden beriyizdir.(1)

&nbsp;&nbsp;&nbsp;&nbsp;Sanılmasın ki yazı ve yazgı dediysek yazma eylemini gerçekleştirmenin bir yetenek gerektirdiğini belirtmek için dedik. İstidatsızların ve bu halleriyle işe girişerek tarihe ve istidatı olanlara saygısızlık edenlerin neler yaptığı ortada. Sığlıkları topluma da zarar vermese daha az üzücü olurdu durum. Bu da onların yazgısı tabi, bu duruma bir son verip vermemek de imtihanları olsa gerek.

&nbsp;&nbsp;&nbsp;&nbsp;Yazı. Kadimliğini konuşmaya gerek yok. Bilgi adına ne elimizdeyse şu an, -belki çok küçük bir kısmı hariç- tümü yazı ile aktarılmıştır. Aynı şey edebiyat hakkında da söylenebilir. O yazı ki her şey; acılar, aşklar, kahramanlıklar, savaşlar, destanlar, şiirler, insanların her hali, her şeyi.. tüm bunlar yazıyla aktarılageldi. Metinlerin aktarılmasından, yıllar önceki metinlerin şu an okunabiliniyor olmasından bahsetmiyorum sadece, ‘aktarılageldi’ derken. Biri bir diğerine aşk mektubu yazamayacaktı mesela, böyle aktarılabilinecek bir mektup olmayacaktı.

&nbsp;&nbsp;&nbsp;&nbsp;Kağıt yazıyı üstünde bulunduruşuyla çok büyük saygıya layıktır; her ne kadar bazıları elektronik kitap denilen şeyin kullanışlığını övse de, kusura bakmasınlar, kağıda dokunmak ayrıdır. İçlerinden güldüklerini duyar gibiyim, böyle dayanaksız yargı mı olurmuş diyor hatta bazıları. Desinler. His yoksunlarına acınmalı. Ve kapitalizme beddua edilmeli belki. Zira ne denilir Komünist Manifesto’da.. “Burjuvazi, egemen konuma geldiği her yerde, tüm feodal, ataerkil, kırsal yaşama özgü gönül okşayıcı ilişkileri yerle bir etmiştir. [Feodal dönemdeki] insanı doğal üstlerine bağlayan alaca bulaca feodal bağları gaddarca koparmış ve insan ile insan arasında yalın çıkardan, duygu tanımayan ‘nakit ödeme’den başka hiçbir bağ bırakmamıştır. Dindarca vecdin, şövalyece coşkunun, ‘yontulmuş’ kasabalıya özgü geçmiş zaman özleminin mübarek ürpertilerini, bencil hesapçılığın buz gibi sularında boğmuştur.”(Komünist Manifesto, Yazılama Yayınevi, 3. baskı, sayfa 11)

&nbsp;&nbsp;&nbsp;&nbsp;Yazgı ise daha tekinsiz bir kavram. Allah’ın her şeye kadir olduğunu ve insanın her şeye akıl erdiremiyeceğini bir an bile akıldan çıkarınca yazgı doğru anlaşılamaz, aslında her an bu iki şey akılda tutulmalı ya, ama burada özellikle zikredişim bu konudaki daha fazla gerekliliğindendir. İnsan iradesini yok saymak yanlış, insan iradesinin gücünü abartmak gibi. Bu konular biraz da şöyle, herhangi birinin başka birinden yardım alamayacağı ancak kendi edimiyle -anlamada- bir mesafe katedebileceği türden.

&nbsp;&nbsp;&nbsp;&nbsp;Yazgının her şeyle bir ilişkisi olduğu gibi yazıyla da bir ilişkisi var kuşkusuz. Peki bu ilişkinin özellikle değinilmeye değer bir farkı var mı diğerlerinden? Var gibi, yoksa ilk emir ‘Oku!’ olur muydu? ‘Ama ben okuma-yazma bilmem.’

<br/>
<br/>

---

<br/>
<br/>
(1)  
Yer etmedi adalet duygusu  
içimde benim  
çünkü ben  
ömrümce adle boyun eğdim.  
(İ.Özel/Sebeb-i Telif)  

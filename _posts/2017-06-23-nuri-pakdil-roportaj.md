---
layout: post
author: Nuri Pakdil
type: Röportaj
title: Nuri Pakdil ile Röportaj
x: "200"
image: nuripakdil.jpeg
---
<br/>
&nbsp;&nbsp;&nbsp;&nbsp;Nuri Pakdil’i okuyan bilir; o statik kağıda kelimelerin nasıl dinamiklik kazandırabileceğini, bir dizenin en fazla kaçar defa yazılıp da son hal verilebileceğinin yüksek örneklerini, annenin bir çocuktan bir Kudüs yaptığını, adamın baba olunca içinde bir Kudüs canlandığını.

&nbsp;&nbsp;&nbsp;&nbsp;E-posta aracılığıyla yazılı olarak bundan yaklaşık bir buçuk sene önce gerçekleştirilmiş bu röportajı yayımlamak şu an nasip oldu. Üzerinde durulan belirli bir konu yok. Klasik sayılabilecek sorular da var, görece daha özel sorular da. Nihayetinde, önemli ve değerli bir röportaj olduğu kesin. Nuri Pakdil; kendisinden herkesin kendi nasibi miktarınca bir şeyler öğrenebileceği, günümüzün önemli şahsiyetlerinden biri.

&nbsp;&nbsp;&nbsp;&nbsp;Nuri Pakdil’e zaman ayırıp sorularımızı cevaplandırdığı için, Necip Evlice’ye de bu sürece katkılarından ötürü teşekkür ettikten sonra lafı daha fazla uzatmadan sizleri röportajla başbaşa bırakalım.

<br/>

---

__-Edebiyatla tanışmanız nasıl oldu? Gençlik yıllarınızda okuduğunuz yazarlar kimlerdi?__

___

&nbsp;&nbsp;&nbsp;&nbsp;Edebiyatla tanışmam ilkokul yıllarını saymazsak ciddî olarak Maraş'ta ortaokul ve lisede okuduğum yıllarda başladı. Okulda en çok sevdiğim dersler, yabancı dil Fransızca ve edebiyat dersleriydi. Her iki dersten de tam not alırdım, iftihara geçerdim. Aslında kitap okuma ve yazma özlemi ilkokuldayken başladı diyebilirim.
Lisedeyken en çok sevdiğim yazarlar, başta Üstat Necip Fazıl olmak üzere; Fransız yazarı Balzac; Rus yazarı Dostoyevski ve Tolstoy; ünlü İngiliz yazarı Shakespeare; Amerikalı yazar Hemingway, Steinbeck, Faulkner'dı.

<br/>

___

__-Lise yıllarınızda çıkardığınız Hamle dergisini anlatır mısınız?__

___

&nbsp;&nbsp;&nbsp;&nbsp;Hamle Dergisi bir öğrenci grubu tarafından hazırlanıyor ve harflerin elle dizildiği çok mütevazı bir matbaada basılıyordu. Bir öğrenci dergisi olmasına rağmen, Türkiye'de özellikle Ankara'da ve İstanbul'da ilgi ile karşılanmıştı. Dergide düzenlediğimiz bir anket için ünlü yazarlara mektuplar yazarak (adreslerini çeşitli yerlere sorarak öğrenmiştik) anket konusu hakkındaki görüşlerini istemiştik. Şimdi çok net hatırlıyorum, Üstat Necip Fazıl, Yakup Kadri Karaosmanoğlu ve Reşat Nuri Güntekin anketlerimizi cevaplayanlar arasındaydı.

<br/>

___

__-Klas Duruş adlı kitabınızda hakkında, "İnsanın kendi kendi olabileceği sessiz bir mekân, meğerse, ne kadar önemliymiş!"(sayfa 41) dediğiniz, Türk edebiyatına damgasını vurmuş, son sayısı Aralık 1984'te çıkmasına rağmen halen zihinlerde olan derginiz “Edebiyat”ı bize anlatır mısınız? Belli bir sanat anlayışı var mıydı? Şimdi sayılarını temin etmek mümkün mü?__

___

&nbsp;&nbsp;&nbsp;&nbsp;Türkiye’de yabancılaştırma girişimleri, 1923’te bir şirk sürecine girdi. Cumhuriyet döneminde, halkın inançları dışında, halka karşı bir edebiyat oluştu. 1923’ten öncesini yok sayan bir ‘koşullandırma’, yeni kuşakların boynuna bir darağacı ipi gibi geçirilmek istendi. İşte, Edebiyat dergisi, bu koşullandırmayla uyuşturulan yeni kuşaklarla iletişim kurmak için yayımlandı.

&nbsp;&nbsp;&nbsp;&nbsp;Edebiyat’ın çizgisi köktenci bir çizgiydi. Muhalifti Edebiyat dergisi. Edebiyat’ta yazan arkadaşlar, uygarlığımızı canlandırma gereğinin bilinci içinde yazıyorlardı. Batılılaşma hareketine ve 1923’ten sonraki oluşumlara eleştirel bir dille yaklaşıyorduk.

&nbsp;&nbsp;&nbsp;&nbsp;Biz edebiyatı sadece güzel söz üretme eylemi olarak görmedik. Edebiyat, bir duruş, bir tutum alış, karşı koyuş, muhalefet aracıdır. “Edebiyat” dergisi de, emek sömürücülerine, kara-siyasaya karşı bir duruş sergilemiştir. Edebiyat dergisi, bütüncek, bu yaklaşım içindeydi. Arı bir dil kullanıyorduk. Edebiyat’ın bütün sayıları ödünsüz bir şekilde İslam İdeolojisini savunan yazılardan oluşuyordu.

&nbsp;&nbsp;&nbsp;&nbsp;Edebiyat’ın bütün sayılarını temin etmek mümkün. Edebiyat Dergisinin tıpkı-basımı yapıldı. Bulabileceğiniz, temin edebileceğiniz adres "<a href="http://edebiyatdergisi.com" target="_blank">edebiyatdergisi.com</a>" sitesinde mevcuttur.

<br/>

___

__-"Ya, Edebiyat'ın Ocak 1985 sayısı çıkabilirse? Dilim dönmüyor ya, gevşek; siliyor tekrar ağzımdaki cümleyi, dilim." (Klas Duruş, sayfa 41) sözleriniz Ocak 1985 sayısı hakkında bir umut ve istek taşıdığınızı gösteriyor. Edebiyat Ocak 1985 sayısının çıkmasına engel olan neydi? Maddi sorunlar mı, yoksa manevi birtakım eksiklikler mi?__

___

&nbsp;&nbsp;&nbsp;&nbsp;En büyük sorun “Edebiyat” dergisini gönderdiğimiz kitapçılardan satış paralarının toplanamamasıydı.

<br/>

___

__-Edebiyat'ın son sayısının Aralık 1984 sayısı olacağı belirginleşen günlerde, Edebiyat dergilerini ve Edebiyat Dergisi Yayınları kitaplarını dağıtma eyleminizin karar aşamasında ve bunu gerçekleştirirken hissetikleriniz nelerdi?__

___

&nbsp;&nbsp;&nbsp;&nbsp;Tam bir gönül rahatlığıydı. Çünkü biz, Edebiyat Dergisi’ni ve Edebiyat Dergisi Yayınları’nı satın alan okuyucularımıza derin minnet borçluyduk. Özetle, halktan aldığımızı tekrar halka verdik.

<br/>

___

__-Günümüz edebiyatı, genç şair ve yazarlar hakkında yorumlarınız nelerdir?__

___

&nbsp;&nbsp;&nbsp;&nbsp;Günümüz yazar ve şairlerinin, edebiyatımızın usta yazarlarını; hele de Edebiyat Dergisi yazarlarının çıkmış bütün kitaplarını alarak altlarını çize çize okumalarını öneriyorum.

&nbsp;&nbsp;&nbsp;&nbsp;İyi derecede bir yabancı dil bilmemelerini ise başlıca eksikliklerinden bir tanesi olarak görüyorum. İyi bir yazar, iyi bir şair olabilmek için mutlaka iyi derecede bir yabancı dil bilinmesi gerekir. Benim, çok iyi derecede Fransızcam ve iyi derecede İngilizcem vardır.

<br/>

___

__-Eserlerinizdeki Kudüs imgesi neyi simgelemektedir?__

___

&nbsp;&nbsp;&nbsp;&nbsp;Kudüs, Ulu Önderimiz, Sevgili Peygamberimiz Hazreti Muhammed'e olan yoğun bağlılığımızı ve inancımızı simgelemektedir. Zaten dünyanın neresinde olursa olsun Kudüs sevgisi her Müslüman için vazgeçilmez bir sevgidir. Kudüs'ü sevmek imandan ileri gelir.

&nbsp;&nbsp;&nbsp;&nbsp;Biz Müslümanlar olarak Kudüs'ü niçin bu kadar çok seviyoruz? Çünkü Müslümanların ilk kıblesi Kudüs'tür. Kudüs Ulu Önderimiz, Sevgili Peygamberimiz Hazreti Muhammed'in Miraç'a çıkarken en son ayak bastığı yeryüzü parçasıdır. Peygamberimizin Miraç'a yükselirken Kudüs'te ayak bastığı taş (Hacer-i Muallak), şimdi Kudüs'te özel bir muhafaza içinde korunmaktadır. Peygamberimiz Miraç'a yükselirken bu taş da Miraç'a yükselmek ister, bunun üzerine Peygamberimiz taşa "Sen burda kal" buyurmuştur.

<br/>

___

__-Belki de sizin için klasik bir soru olacak ama, 'Klas Duruş' nedir?__

___

&nbsp;&nbsp;&nbsp;&nbsp;Şimdi size, Klas Duruş'a güzel bir örnek vereyim: İstanbul'da 2014 yılında Star Gazetesinin, Nuri Pakdil'e "Necip Fazıl Saygı Ödülü" verilişi töreninde, Nuri Pakdil'in yaptığı kısa bir teşekkür konuşması esnasında, Cumhurbaşkanımız Sayın Recep Tayyip Erdoğan'ın ceketinin önü iliklenmiş olarak ayakta beni dinlemiş olması, Klas Duruş'a gösterilecek güzel bir örnektir. Star Gazetesi’nin bu andığım ödülünü bana veren Sayın Recep Tayyip Erdoğan olmuştur.

<br/>

___

__-"Kudüs'ü İstanbul görüyorum, / İstanbul'u Kudüs görüyorum." demiştiniz "Klas Duruş" kitabınızın 21 Aralık 1984 tarihli 71. sayfasında. Şimdiki kapitalist İstanbul'da da Kudüs'ü görebiliyor musunuz?__

___

&nbsp;&nbsp;&nbsp;&nbsp;Ben her zaman, her şart altında, Elhamdülillah Kudüs'ü gören birisiyim. Yeri gelmişken hemen şunu da söyleyeyim, bana ilkokul yıllarında Kudüs sevgisini aşılayan Sevgili Annem rahmetli Hatice Vecihe Pakdil Hanımefendi ile rahmetli babam Emin Pakdil Hoca olmuştur.

<br/>

___

__-Nisan 2014'te "Mektuplar" adıyla 3 cilt halinde, Kasım 2015'te ise o 3 ciltten seçilenlerden oluşan biçimde "Sınır Tanımayan Devrim Ateşi: Mektuplarım" adıyla mektuplarınız yayımlandı. Mektuplarınızın birer mektuptan daha fazlası olduğunu düşünüyor ve soruyorum; mektuplarınız hakkında siz ne söylersiniz?__

___

&nbsp;&nbsp;&nbsp;&nbsp;"Sınır Tanımayan Devrim Ateşi: Mektuplarım" adlı kitap, önceki yıl üç cilt olarak yayımlanan "Mektuplar"dan yapılmış özel bir seçki. İçinden ideolojik içeriği öne çıkaran mektupları özellikle seçtik. Gençlerin okumasını gerekli gördüğümüz için tek cilt halinde yayımladık.
Mektuplar, düşünce ile eylem arasında kurulan köprülerdir. Benim mektuplarım, kendini muhatap kabul eden her insana, sorumluluğu paylaşma, kalemin yükünü üstlenme çağrısıdır. Mektuplarım kitaplarımdaki düşüncelerimin daha anlaşılır biçimde açıklanmasıdır da. Ben şimdi de mektup yazmaya devam ediyorum. Gelen bütün mektupları, titizlikle cevaplandırıyorum.

<br/>

___

__-Bu sorum sanırım en özel soru olacak. "Sınır Tanımayan Devrim Ateşi: Mektuplarım" kitabınızın başında bulunan 'Özel, Önemli Açıklamalar'da "Hayatımda yazdığım en duygulu, en içli, en derinlikli mektuplarım N'e yazdığım mektuplardır." demişsiniz. Bahsi geçen N kimdir?__

___

&nbsp;&nbsp;&nbsp;&nbsp;Açıklamalarda adı geçen N, nişanlandığım ve rahmetli babam Emin Pakdil Hoca'nın dini nikahımızı kıydığı çok güzel bir kızdır. İnanıldığı gibi, gökyüzünde kıyılmayan nikah, yeryüzünde gerçekleşmiyor. Bu nedenle biz evlenememiştik, nasip olmamıştı.

<br/>

___

__-Son olarak, biz genç edebiyat meraklılarına söylemek istediğiniz bir şeyler var mı?__

___

&nbsp;&nbsp;&nbsp;&nbsp;Ben Türkiye’nin, özellikle Ortadoğu için tartışılmaz önemde bir işlevi olduğunu görüyorum ve bu bağlamda gençlerimize hep umutla bakıyorum ve önemsiyorum. Böyle bir tarihsel sorumluluğa muhatap olan gençlerimiz çok okumalı, kendilerini çok iyi yetiştirmeli ve mutlaka bir yabancı dil öğrenmelidir.  Tercüme edilmiş bütün Doğu ve Batı klasiklerini, Ortadoğulu yazarların dilimize çevrilmiş kitaplarını titizlikle okumalıdır.

&nbsp;&nbsp;&nbsp;&nbsp;Üstad Necip Fazıl’ın piyeslerini, şiirlerini, romanlarını, denemelerini, hatıralarını, polemiklerini, Rasim Özdenören’in, Akif İnan’ın, Erdem Bayazıt’ın, Cahit Zarifoğlu’nun kitaplarını titizlikle okumalarını öneririm. Her şeyden önce, mutlaka, Nuri Pakdil'in 41 kitabını altlarını çize çize en az iki defa okumalarını dilerim.

&nbsp;&nbsp;&nbsp;&nbsp;Ciddî olarak okumaya başladığınızda yeni yazarlar keşfetmeye kendinizi alıştırmış olursunuz.

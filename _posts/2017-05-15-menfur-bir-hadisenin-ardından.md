---
layout: post
title: Menfur Bir Hâdisenin Ardından
author: Muhammed Aydoğdu
type: Şiir/
x: "200"
---
<br/>
&nbsp;&nbsp;&nbsp;&nbsp;Elazığ Anadolu Lisesi sanat faaliyetlerinden nasibini az da olsa almış biriyseniz eğer, aşağıdaki çalışmayı muhtemelen hatırlarsınız. Lâkin bu güzide çalışmanın akıbetinden çoğunuzun haberdar olmadığına eminim. Bu eserin, tam bir yıl evvel 20 Şaban 1437'de Elazığ'da ismi lâzım olmayan 3 katlı bir AVM'de yapılan EAL resim sergisinde kem gözlerin tesiriyle yerle yeksan olduğunu ve -takriben- yüz parçaya ayrıldığını siz de bilin öyleyse.

&nbsp;&nbsp;&nbsp;&nbsp;Kişinin en çok kendine nazarı dokunur derler. Siz yine de çok itibar etmeyin bu sözlere. Hem sanki ben mi söylemiştim bu eserin 3 boyutun sınırlarını aşıp 1. kattan 5 , 2. kattan 7 ve 3. kattan ise 9 -11 rivayet edenler de oldu- boyutlu göründüğünü. Bir esere böylesine farklı boyutlar katmanın muazzam bir çaba gerektirdiğini sanki ben mi iddia etmiştim. Hayır, kesinlikle böyle bir şey iddia etmedim. Ayrıca özellikle ikindi vakitleri AVM'nin cam çatısından sızan bir ışık huzmesinin bu esere vurduğu zaman resmi, âdeta renkleriyle birlikte canlandırıp varolan boyut sayısını da 3 katına çıkardığını ve daha ilerisini tecrübe etmeye AVM'nin katlarının yeterli olmadığını da ben iddia etmemiştim. Hem de hiç. Hatta gelen bir sürü iltifata karşı yüksek tevazuumdan hiçbir şekilde tâviz vermediğimi de söylerler kime sorarsanız. Her neyse, bunları neden ispatlama gereği duyuyorsam ben de.

&nbsp;&nbsp;&nbsp;&nbsp;Serginin son günü gelmişti tüm bunlar başıma. Neler mi? Özel karışım boyaları, pürüzsüz bir cam üzerine büyük bir itina ve sabırla işlediğim güzide eserimin paramparça oluşu mesela. Ardından 4 kollu tabut işlevi gören 3 ayaklı bir şövale vasıtasıyla musalla taşı mâhiyetindeki bir araba bagajına taşınması, kabul etmekte zorlandığım taziyeler ve hatırlamak istemediğim daha bir sürü şey. Rahatlıkla söylenebilir ki o gün eserim için eksik kalan tek şey gıyabi bir cenaze namazıydı. Ha bir de bu menfur hâdisenin hemen akabinde yazılmaya başlanılan lâkin o günlerde tamamlanamayan bir mersiye.

&nbsp;&nbsp;&nbsp;&nbsp;Yaşananların akabinde sıcağı sıcağına yazılmaya çalışılan o mersiye, bu trajikomik hâdisenin sene-yi devriyesinde yayımlanma fikriyle yeniden ele alındı ve nihâyet tamamlandı. Daha fazla lâf kalabalığı yapmadan sizleri, duygu yoğunluğunun tavan yaptığı o mânidar mersiyeyle baş başa bırakıyorum.

<br/>
<br/>
<img src="http://ceriha.com/images/20170411_194158.jpg" class="img-responsive" class="img-thumbnail">
<br/>
<br/>

__Mersiye__

Bir resm-i muhteşemdün, câna özge cân idün.  
Cümle eşkâl ağlarken, gözümde handan idün.  

Ne mümkün idi seni, çarçeveye sığdurmak.  
Bir kem nazar yüzünden hâk ile yeksan idün.  

Hatra gelür heybetün, boş bir divar görünce,  
Ecvef bî-can zann ider, sen serv-i revân idün.  

Gıpta iderdi sana, tüm merdan-ı hünerment.  
Ayı dirlerdi ama, bir esb-i devan idün.  

Sual ider cümlesi, nedür esrar-ı kârı,  
Vâkıf olamaz kimse, takdire şâyan idün.  

Hîvhêlat* bî-haberdi, böyle bir akıbetten.  
Mâni olamaz kimse, takdir-i Yezdan idün.  

Bir zücâc-ı sadpâre hey'etinde isen de,  
Her dâim niyazımda bir yekpâre ân idün.  

---

Lûgatçe:

Özge: Başka, değişik, kendine has  
Eşkâl: Şekiller  
Handan: Gülen, şen, neşeli  
Nazar: Bakış  
Hâk: Toprak  
Ecvef: Kof, içi boş, cahil, bilgisiz  
Serv-i revân: Yürüyen servi  
Merdan-ı hünerment: Hüner sahibi adamlar  
Esb-i devan: Koşucu at  
Esrar-ı kâr: İşin sırları  
Takdir-i Yezdan: Allah'ın takdiri  
Zücac-ı sadpâre: Yüz parça olmuş cam  
Hey'et: Dış görünüş, hal, durum  
Niyaz: Ricâ, yakarış, duâ  
Yekpâre: Tek parça  
Ân: Güzellik  

_*Hîvhêlat: Mahlas olarak türetilen bu kelime Kürtçe'de 'ay doğdu' anlamına gelmektedir._

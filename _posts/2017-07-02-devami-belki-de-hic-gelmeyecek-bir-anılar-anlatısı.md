---
layout: post
title: Devamı Belki de Hiç Gelmeyecek Bir Anılar Anlatısı
author: Berat Gönültaş
type: Deneme/
x: "200"
---
<br/>
&nbsp;&nbsp;&nbsp;&nbsp;2015 yazı. Henüz on yedinci yaş gününü görmemiş birinin yaşayabileceği belki de en nadir, en mutluluk verici şeylerden birini yaşıyordum. Boğaziçi Üniversitesi’nin bir öğrencisiydim artık.

&nbsp;&nbsp;&nbsp;&nbsp;Düşünüyorum da on dokuzuma yaklaştığım şu güne kadar, önceden ulaşılamaz ancak hayal edilebilir olarak gördüğüm, özellikle de eğitimim hususunda, birçok şey gerçekleşti. Bunlar tabi ki ulaşılamaz değildi. Hatta kimisi rahatça herkesin elde edebileceği türdendi. Sadece dediğim gibi, ben önceden öyle düşünür haldeydim. Abimin bir öğretmeni aracılığıyla o zamanki adı Özel Harput Okulları olan, şimdinin Elazığ Doğa Koleji’nde burslu olarak ortaokulu okuduk. Önceleri, bir çocukken, çarşıda annemin elinden tutarak yürüyüp etrafıma meraklı gözlerle bakındığım günlerde hayran hayran izlediğim o zamanın Elazığ’ı için şehrin en ihtişamlı binasına, en azından bir çocuk için, sahip Final Dershanesi’nde sekizinci ve dokuzuncu sınıfta olmak üzere iki sene geçirdim. Hala hatrımda, bu camlarla kaplı, filmlerden fırlamış görüntülü binanın içinde ne yapıyorlar acaba, diye düşünüyordum bir çocukken. Elazığ Anadolu Lisesi’nde iyisiyle kötüsüyle, ama şimdi dönüp bakınca ‘yine olsa yine’ düşüncesi oluşturan bir halde, liseyi tamamladım. Çok değerli insanlar tanıdım. Değerli insanların değerlerini kavramamı sağlayan ve belki de sırf bu yüzden de olsa varlıkları elzem olan çok değersiz insanlarla karşılaştım. On birinci sınıfta para ödeyip de gitmediğim dershaneye on ikinci sınıfta para ödemeyip de gitmemeye karar verdim; kaydolmadım. Sıkboğaz edilmeye, düzene -başkasının beni düzenlemesine- pek gelmiyordum, gelmiyorum sanırım. Dershaneye seneye kaydolmayacağımı öğrenen danışmanımsı dershane hocası yaptığımın ne kadar büyük bir aptallık olduğunu anlatırken yıllarca epey tecrübe edindiğini, dersaneye gitmezsem ilk elli bine bile giremeyeceğimin kesin oluşunu anlatıyordu. Eğer elli bine girersen -ki giremeyecektim- gel beni gör, buradayım, diyordu. Gitmedim.

&nbsp;&nbsp;&nbsp;&nbsp;Aklıma fizik girmişti bir kere. Bu tam olarak ne zaman veya hangi yaşanmışlığımdan dolayı oldu, inanın kesin konuşamam. Öyle sanıyorum ki ne kesin bir zamanı ne de kesin bir nedeni vardı bu kararı alışımın, bu kararın beni alışının. YGS’den, çalışma miktarımı göz önünde tutunca ziyadesiyle mutlu edici bir sonuç almıştım. Lise arkadaşlarımdan detaylar öğrenilebilir belki nasıl bir hazırlık süreci geçirdiğim konusunda. Okulda dersleri genelde boş geçen bir son sınıf öğrencisi olarak hatrı sayılır zamanımı resim atölyesinde geçiriyordum. LYS’ye günler kala, YGS sonuçlarından tercihi seneye bıraktıkları malum olmuş arkadaşlarla masa tenisi oynardık. Bilime ve sanata rağbetin pek olmadığı ülkemizde önceki seneyi Boğaziçi Fizik 30 binlerle, ODTÜ Fizik ise 80 binlerle kapatmıştı. Çok daha ilerisindeydim bu iki uygun seçeneğin. Bir çay ocağında oturmuştuk. Çaylarımızı yudumluyorduk Ankara’da yaşayan ancak tatil için Elazığ’a, memleketine gelmiş ‘ailenin okumuşu’ olan dayımla. YGS açıklanmıştı LYS’ye girmemize daha vardı. Konu üniversitelere, tercihlere geldi sanırım. Fizik istiyorum, dedim. Anlayışla karşılanıp heyecanla dinlendim; öyle hissettim. Ama annemler ne der, bilmiyorum, dedim, biliyordum aslında. Boşver, hangi üniversite onu söyle bakalım, gibi bir cevap aldım. Ailemden birine ilk ‘ilan-ı tercih'im bu olmuştu. Sonra, fizik bölümlerinin taban sıralamalarını öğrenen dayım, sen daha çalışmasan da olur, dedi. O yüzden değil ama, ben de pek çalışmadım. LYS’nin ardından şaşırtıcı olmayarak sıralamam büyük oranda geriledi. Türev ve integral hakkında pek az bilgili, organik kimya hakkında bilgisiz olarak atlatılmış bir üniversite sınavı dönemi olmuştu benim için. Anneme söyleyişimi hatırlarım fizik isteyişimi -ki bu ikinci söyleyişim olmuştu ailemden birine. Arkası bana dönük olan annemden yüzünü bile dönmeden aldığım cevap, ne yapıyorsan yap, olmuştu. Uzatmayayım. Çeşitli şeyler denendi beni vazgeçirmek için. Sonunda vazgeçildi vazgeçirme gayretinden. Az daha ODTÜ’ye gidiyordum, virajdan döndüm denebilir. Doğru olanı yaptım. Ben yapmadım aslında, doğru olan oldu. Hayatımda pek az tecrübe ettiğim bir durumdu o an içinde bulunduğum, her şey kontrolüm dışında gelişip yoluna girmişti. Arada olur böyle inanın; nedensiz bir karar alırsınız hiçbir şey olmamışken. Sonra zaman geçer, dönüp bakarsınız, ne iyi olmuş dersiniz, ne iyi yaptım demek cüret gerektirir.

&nbsp;&nbsp;&nbsp;&nbsp;Devamı haftaya mı desek? Devamı haftaya diyelim evet. Ama haftaya gelmesini beklemeyin devamının. Yarına veya bir ay sonrasına bile olabilir. Belki de hiç olmaz.

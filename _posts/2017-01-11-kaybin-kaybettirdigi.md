---
layout: post
author: Ahmet Özçelik
type: Deneme
title: Kaybın Kaybettirdiği
x: "200"
---
<br/>
&nbsp;&nbsp;&nbsp;&nbsp;İstediğin atı istediğin yere sürebilmekle kendini kuşatan gerçekliğin dışına çıkarak gerçekten sıyrılmak mıdır mizah? Sanatçı pasif gerçeklik algısının taşıyıcısı değilse ya nedir? Rahatız orada, ne at ne de sürülen yer umurunda değil. Hepimiz olup bitenden memnunuz.

&nbsp;&nbsp;&nbsp;&nbsp;Ruhunu Allah’ın esmasından münasip olanla solumadıkça sanatçı olma hevesiyle yananlar, birilerinin nefesinden çeksin diye etraflarında dolaşıp dururlar. Zira dert, probleme dönüşmüştür. Problemi de esnaf kafa çözer ancak! Bu esnaf ve müteahhit kafa her kesimde aynı oranda tesir ediyor. Bu kafanın içinde gazeteler, ekran maymunluğuna; uzmanlık, sosyal medyada müneccimliğe yer açmış. Güncelin ve onun gerçekliği hepsini hapsetmiş, zihin açıcı her gayretten uzak. Döviz kurları şiir yazdırabilir buna, ya da milleti yerinden hoplatacak bir terör hadisesi on numara bir film senaryosu olabilir. Hâlbuki sanatçıya Allah’ın üflediği ruh, verili nesnelerin kaderine tabii değildir.

&nbsp;&nbsp;&nbsp;&nbsp;Ucuz mala müşteri onca insan var ortada. Sanat’la arasını en kısa tutması gereken uzak kalıyor, çünkü ucuzluk var. Sanat diye dolaşıma sokulan şey adilik. Aktüel olanın kucağı orospu kucağı. Ne ki adiliğin, kucağın sıcaklığının terki ufuk değil. Gerçekliğin ta kendisi.

&nbsp;&nbsp;&nbsp;&nbsp;Aktüaliteye başkaldıran sanat, özgür olandır. Onun özgürlüğü, beklentisiz oluşundan kaynaklanır. Beklentisi olan sanat, sanat değil; kültürel bir üründür. Ürünler modalarını tamamladıkları anda pazardan çekilirler ve yerine yenisi üretilir. Sanatçı da artık, Pazar için kültürel ürün üreten işçiye dönüşür. Halbuki sanatçının bu gün ürettiği bir eserin muhatabı-alıcısı- bundan 500 yıl önce yaşamış olabileceği gibi; bundan 1000 yıl sonra yaşayacak da olabilir. Zira modası geçmeyen tek şey, insanın bizzat kendisidir. Sanatın yerelliği de zaman ve mekanın kesiştiği noktada değil; insanın kendisiyle kesiştiği, kendini aradığı andadır.

“Çeşme var kurnası murdar  
yazgım  
kendi avucumda seyretmek kırgın aksimi”  
(İ.Özel)  

&nbsp;&nbsp;&nbsp;&nbsp;Kırgın aksini avucunda izleyen… Neyi yitirdiğini bilmeyen, kurnası murdar ettiği çeşmeden su içmeyen… Yitirdiklerinin yerine, hakikat rolünü kusursuz olmayan, göz boyacı simülasyonlarını geçirmiş insan…

&nbsp;&nbsp;&nbsp;&nbsp;İnsanlık, ‘hakikat’ ile güncelin ‘gerçeklik’ diye sunduğu kıstaktaki bağı nasıl yitirdi peki? Tam olarak ne oldu ve ne zaman yitirdik ‘her şeyi tutan şey’i? Bağları koparan depremin sismolojisi ve arkeolojisini yapmak, bu günün sakatlıkları üzerine fikir yürütmenin çıkış noktası olmalı hepimiz için.

&nbsp;&nbsp;&nbsp;&nbsp;Modernite dediğimiz şey, bağları parçalayan depremin adı. Hakikatin günceldeki raksını önce gözlerden ırak eden, sonra da tümden tüketen bir depremin… Özne ile nesnenin arasına uçurumlar koymakla başladı süreç. Her değerin ve ‘gerçekliğin’ ontolojik merkezi olan Allah’ı kenara atan ve Allah –kainat- insan bağını yavaş yavaş parçalamaya başlayan bir süreçti bu. Nesne ile özne, yani insan ile kainat arasındaki bağı kuran Allah’ın varlığıydı ve bu yüzden ‘tanrıyı öldürmeye’ yönelik modern saldırının, merkeze yerleştirdiği insanı da öldürmesi mukadderdi.

&nbsp;&nbsp;&nbsp;&nbsp;Peki, ne yapmalı? İster sanat alanında, ister siyasette, basında, bilimde, düşüncede, hangi alanda olursa olsun, bu güne kadar çer çöp ile kapatılmış hakikat yollarının tekrar açılmasına ihtiyaç var. ‘Güncel’ ve ‘çağdaş’ olan neo-liberalizmin bir tekrarı olan siyasi politikalar nasıl bize hakikat yolculuğumuzdaki siyasi duruşumuz hakkında pek bir şey söyleyemezse, mesela sanat veya düşünce alanındaki ‘güncel modalara’ teslim olmanın da söyleyeceği çok şey yoktur.

&nbsp;&nbsp;&nbsp;&nbsp;Eğer İbn Arabi’yi anlamak için bile batılı bir derrida uzmanına ve o uzmanın derrida üzerinden İbn Arabi yorumlamasına ihtiyaç duyuyorsak, hakikatin hizmetkârı değil güncel gerçekliğin kölesi olmuşuz demektir. Mesela eğer "Bizans ikonlarında, Doğu veya İslam minyatürlerinde perspektifin olmaması o sanatın 'geri' olmasına delalettir." diyenlerin sanat düşüncelerine teslim olacaksak, güncelin ve uzman reçetelerinin şehvetine fazlasıyla kendimizi bırakmışız demektir.

&nbsp;&nbsp;&nbsp;&nbsp;Hakikat yolculuğuna niyetliysen evvela kendini yakıp yeniden yapmaya ihtiyacın var demektir. Bu kesin bir soyunma demektir. İktidar, rant, uzmanlık, güç, prestij ve genellikle güncelin iktidarının devamı olan bütün o şehvetlerden soyunmak.

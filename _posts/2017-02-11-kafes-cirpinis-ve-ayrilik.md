---
layout: post
author: Berat Gönültaş
type: Öykü/
title: Kafes, Çırpınış ve Ayrılık
x: "200"
---


_“ ‘Hoşçagit.’ dedi Tilki. ”_


<br/>

&nbsp;&nbsp;&nbsp;&nbsp;Çırpınıyordu. Ve ben ona yardım etmek için elimi uzatamıyordum.

&nbsp;&nbsp;&nbsp;&nbsp;Bir kuşum var. Hayır, hayır, o benim değil; o bir insana ait olamaz. İnsanın herhangi bir şeye gerçekten sahip olabilip olamayacağı meselesi de var ama; o, her bakımdan özgürdü. Sadece şöyleydi: Ben onu evcilleştirmiştim, o da beni.. Küçük Prens’in yolculuğuna eşlik etmiş olanlar ne kastettiğimi daha iyi anlamıştır.

&nbsp;&nbsp;&nbsp;&nbsp;Onunla ilk karşılaştığımda bir kafesin içindeydi. İlk zamanlar çıkmak için bir çaba içine girmiyordu. Bilmiyorum günlerce beslenme ve diğer ihtiyaçlarını nasıl karşıladı, ama çıkmaya yeltenmedi hiç. Ama sonra, bir gün onu görmeye gittiğimde kafesten ne pahasına olursa olsun çıkmaya çalıştığını gördüm. Kanatları, vücudunun diğer bazı kısımları incinmişti; bazıları ciddi yaralardı, öyle görünüyordu. Çıkardığı canhıraş seslerin eşlik ettiği bu görüntü karşısında ne yapacağımı bilemedim ilk anda. Kafesin herhangi bir yerinde kapısı yoktu. Metal parmaklıklar arasından sıyrılabilmek için paralıyordu kendini. Konuşmadık ama, bunca gün sonra neden çıkmak istediğini anlamıştım, sormadım. Belki yardım edebilirim diye düşündüm. Elimle çıkmasına yardım edebilirdim belki. Tam elimi uzatıyordum ki aniden durdum. O da hissetti bunu. Kısa süreli bir sükûnete kavuştu ve çırpınmayı bıraktı. Onun da o an aklından geçirdiğini hissettiğim, ve bildiğim şey ona dokunursam ne olacağıydı: Dokunuşuma dayanamazdı o narin bedeni, ve o ölürdü; bense elimde acısı sona ermeyecek bir yanık taşırdım.

&nbsp;&nbsp;&nbsp;&nbsp;O da biliyordu bunu. Ah, ne kadar acıydı o an.. gözlerimizin buluştuğu o an.

&nbsp;&nbsp;&nbsp;&nbsp;Gitmemi istedi. “Neden?” diye sormadım. Çünkü biliyordum, beni düşünüyordu; gitmemi, onu o halde görmememi istiyordu. Çırpınmaya devam edecekti amacına ulaşana kadar. Ve ona yardım edemeden bunu sadece izlemek, benim için büyük bir işkence olacaktı. Birkaç saniye duraksadım. Sonra başımı yere diktim. Aniden dönüp ona son bir kez baktım. Gözlerimi parlak ve hırpalanmış tüylerinin üzerinde gezdirdim.

&nbsp;&nbsp;&nbsp;&nbsp;Kelimelere dökmeden yaptığımız aramızdaki anlaşmaya göre -kelimelere dökülmemiş bir anlaşma mı? Evet, tam olarak öyle- o, kafesten kurtulduktan sonra, bir süre bekleyecekti. Narin bedenine dokunabileceğim vakte kadar bekleyecek, ve sonra beni bulacaktı. Kısa bir vedadan sonra ardıma bakmadan uzaklaşmaya başladım, öncekilere benzer ama kesinlikle farklı olan bir ötüşle eşlik ediyordu adımlarıma. Uzaklaştıkça sesi yavaş yavaş kesildi. Ve sonunda boşluğun içinde kayboldu sesi. Yankısı hala kulaklarımdadır.

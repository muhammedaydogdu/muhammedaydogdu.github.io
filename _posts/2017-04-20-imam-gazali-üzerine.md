---
layout: post
title: İmam Gazâlî Üzerine
author: Berat Gönültaş
type: Deneme/
x: "200"
---
<br/>
&nbsp;&nbsp;&nbsp;&nbsp;İmam Gazâlî.. Büyük İslam düşünürü. İsmini günlük hayatta sıkça duyuyor olsak da kendisi hakkında ortalıkta dolanan birkaç klişeleşmiş laftan başka bir şey bilmediğimiz, tarihteki yerine hürmet ediyor olsak dahi elimizin altında olan birkaç kitabından birkaç bölüm okumaktan başka derdini anlamak için bir çabaya girişmediğimiz zat. Maalesef ben de az önceki cümlemde kullandığım birinci çoğul şahıs kipinin içindeki bireylerden biriyim. Ama bundan uzun sayılmayacak bir zaman önce yakındığım bu hususu fark etmiş -ettirilmiş- bulundum, ve bunu kendim için büyük bir kazanç olarak görmekteyim. Fakat daha fazla insanın bu bilinci edinmesi için büyük bir arzu duymaktayım. Buna, İmam Gazâlî’yi anlamak için en azından niyetlenmeye ihtiyacımız var. Böyle düşünüyorum.  

&nbsp;&nbsp;&nbsp;&nbsp;İki kitaptan alıntılara başvuracağım. Bunlardan ilki Dücane Cündioğlu’nun ilk baskısı 2004’te Gelenek Yayınları’ndan olan, 2016 yılında Kapı Yayınları tarafında yapılmış 6. baskısı elimde bulunan  Keşf-i Kadîm adlı eseri. Bu eser; koca bir koroya karşı cılız fakat kadîm bir ses olarak, kendisine kulak verecek birilerini beklemektedir. Başvuracağım bir diğer eser ise Beyan Yayınları’ndan çıkan İmam Gazâlî’nin otobiyografik eseri el-Munkız mine’d Dalâl’ın 2. baskısı. Tercümesini ve notlandırılmasını Osman Arpaçukuru’nun yaptığı eser, Arapça aslıyla birlikte basılmış. Yapacağım alıntılar, bu iki önemli kaynaktan sadece birer tadımlık parça olacaktır, bu nedenle her iki kitabı da baştan sona dikkatle okumanızı öneririm.  

&nbsp;&nbsp;&nbsp;&nbsp;Keşf-i Kadim’den alıntılarla başlayalım. ‘Niçin Keşf-i Kadîm?’ başlıklı, kitabın ilk yazısını şöyle bitirmiş Cündioğlu:  
&nbsp;&nbsp;&nbsp;&nbsp;“Kadîm olanı keşfetmek, yeni olanı ortaya koymaktan belki daha güç ve fakat hiç kimsenin kuşkusu olmasın ki çok daha asil bir çabadır! Tarih, bugüne değin, kadîm olanı keşfetmek için çaba sarfetmeyen hiçbir toplumun yeni bir şey ortaya koyabildiğine tanıklık etmedi.  
&nbsp;&nbsp;&nbsp;&nbsp;İşte zaten bu yüzden bu toprakların çocuklarının öncelikli görevi _vaz’-ı cedid_ değil, _keşf-i kadîm_  olmalıdır!”  

&nbsp;&nbsp;&nbsp;&nbsp;İkinci yazının başlığında da ‘Niçin Gazâlî?’ diye sormuş Cündioğlu ve cevaplamış:  
&nbsp;&nbsp;&nbsp;&nbsp;“İmam Gazâlî. Çünkü kendisiyle sonrası arasında çağdaşlarımızca varsayılan _kopukluk_ sanısını gidermenin yolu, evvelemirde onun yaptıklarını, yazdıklarını anlamaktan geçer.”  
&nbsp;&nbsp;&nbsp;&nbsp;Ve bu yazıyı şöyle sonlandırmış:  
&nbsp;&nbsp;&nbsp;&nbsp;‘_İmam Gazâlî_ isminden rahatsız olanlara iyi bakınız, göreceksiniz ki onlar muhakkak ya “bu toprakların çocuklarına İstanbul’u unutturmaya çalışanlar” ya da “İslâm dünyasına İstanbul’dan bakmayı reddedenler” arasında yer alıyorlardır. Çünkü sorun _Gazâlî_ değil, sorun _İstanbul_.
Soralım o halde:  
&nbsp;&nbsp;&nbsp;&nbsp;_Niçin İstanbul?_’  

&nbsp;&nbsp;&nbsp;&nbsp;Aynı kitapta bulunan ‘Biz ve  Gazâlî’ başlıklı öteki bir yazıdan ise şunları aktaralım:  
&nbsp;&nbsp;&nbsp;&nbsp;“Tarihin öğreticiliği, tarihin ana caddelerinden ziyade ara sokaklarında dolananlar içindir. Bu bakımdan tarihin (tarihçilerin) gösterdikleri, gözümüzün içine soktukları değil, bilakis sakladıkları, gözümüzden kaçırmaya çalıştıklarıdır önemli olan.  
&nbsp;&nbsp;&nbsp;&nbsp;Ne var ki çoğu okur, arasokakların loş karanlıklarında dolaşmaktansa geniş bulvarları, ana artelleri yeğler, yaygın rivayetlerle oyalanır, beylik sözleri sever, kitlelere mal olmuş hakikatleri (!) okumaktan ve aktarmaktan (daha doğrusu: ‘aktarmak için okumaktan’) hoşlanır. Kendisini hiç yormaz, yormaya da gerek görmez ve bir çırpıda sayabileceği meşhur ve fakat sıradan otoritelere dayanarak konuşmanın tadını çıkarır; sözgelimi, koca Osmanlı imparatorluğunun kuruluşunu bir yandan çadır-aşiret düzeyinden başlatır, diğer yandan onu Bizansın temelleri üzerinde yükseltmekten çekinmez ve fakat bu arada matbaanın Osmanlı’ya ikiyüz yıl sonra girdiğini belirtmeksizin çöküşün nedenlerini tartışmayı beceremez veya Yeniçeri ocağının bir fesad yuvası olduğundan bahisle bu fesad yuvasının imhasını hayırlı bir vakıa olarak görür ya da kendisine daha erken tarihli nedenler arar ve meselâ İmam Gazâlî’nin felsefeyi, hür düşünceyi yıktığı/boğduğu gerekçesiyle İslâm düşüncesinin nefes alamadığını, kendisini geliştiremediğini, şerhler-hâşiyeler aracılığıyla tekrara düştüğünü, ilk dört asırda olduğu gibi büyük alimler yetiştiremediğini, bu nedenle ictihad kapısının kapandığını, vs. öne sürer.  
&nbsp;&nbsp;&nbsp;&nbsp;Oysa hakikatin bu yaygın ve güçlü (!) iddiaların aksine, muhatabını, saklandığı o arasokaklardan, ücra köşelerden birinde beklediğini düşünmemek için hiçbir sebep yoktur!”  
&nbsp;&nbsp;&nbsp;&nbsp;Ve aynı yazı şöyle sonlanmaktadır:  
&nbsp;&nbsp;&nbsp;&nbsp;“Peki sorun nerede?  
&nbsp;&nbsp;&nbsp;&nbsp;Sorun, Osmanlı devletinin çöküşüyle matbaanın ülkeye erken bir tarihte girişi arasındaki bağı bir türlü görememekte.  
&nbsp;&nbsp;&nbsp;&nbsp;Eşref boşuna dememiş: _Herkese gelmez belâ/erbab-ı istihkak ister!_”

&nbsp;&nbsp;&nbsp;&nbsp;İlerleyen sayfalarda ‘Gazâlî: Miras mı Tereke mi?’ başlıklı yazısında Cündioğlu, Dr. Ed. Sachau’nun “Eş’arî’ler ve Gazâlî’ler olmasaydı, Araplar da bir Galileo’lar, Kepler’ler, Newton’lar milleti olurdu.” tespitinden hareketle Çınaraltı dergisinde Peyami Safa’nın neler söylemiş olduğunu aktarmış. Peyami Safa’dan aktarılanlar şunlar:  
&nbsp;&nbsp;&nbsp;&nbsp;“Arapları bilmem ama -çünkü Fârâbi ve İbn Sina Türk oğlu Türk’tür, fakat ilmî düşünceye karşı duran  Gazâlî, Eş’ari, Muhyiddin-i Arabî Arap’tır- fakat yukarıki iddianın Türk milleti için pek doğru olabileceğini kabul etmekte hiç tereddüdüm yoktur. (...) Arap tesiri Gazâlî ve Muhyiddin-i Arabî tesiri, Türk düşüncesini Avrupa rönesansından yüzlerce sene geri attı.”  
&nbsp;&nbsp;&nbsp;&nbsp;Bu satırlar üstüne aklıma gelen nice yorumu kendime saklamanın daha hayırlı olacağını düşünüyor ve Dücane Cündioğlu’nun bu satırlar hakkında ne dediğini okumaya davet ediyorum sizi:  
&nbsp;&nbsp;&nbsp;&nbsp;“Lütfen şu meşhur ‘Yunan düşüncesinin dirilişi’ anlamına geldiği söylenen ‘Avrupa Rönesansı’nın ne zaman başladığını ve tam o sıralarda İslâm dünyasında ilim ve fikir hayatının ne durumda olduğunu hatırlamaya çalışınız.”  
&nbsp;&nbsp;&nbsp;&nbsp;Cündioğlu, Peyami Safa’dan birkaç alıntı daha yaparak her birine birtakım yorumlar getiriyor -daha doğrusu her birindeki ferasetsizliğe işaret ediyor- ve şunları ekliyor:  
&nbsp;&nbsp;&nbsp;&nbsp;“Peyami Safa’nın bu iddialarında yalnız olduğunu sanıyorsanız, yanılıyorsunuz. Bu, her türlü ilmî ve tarihî mesnedden yoksun karalamalar artık günümüzde bir _kaziye-i müselleme_ haline bürünüvermiş ve büyük bir cahiller korosu tarafından seslendirilmeye başlamıştır.  
&nbsp;&nbsp;&nbsp;&nbsp;(...)  
&nbsp;&nbsp;&nbsp;&nbsp;Koro hâlâ faaliyettedir ve çıkardığı gürültü, akl-ı selimin, nazar-ı sahihin ve kamu vicdanının cılız sesini bastıracak düzeydedir.”  

&nbsp;&nbsp;&nbsp;&nbsp;Şimdi el-Munkız’a kulak vermenin yeridir. İlk olarak tercümeyi yapmış kişi olan Osman Arpaçukuru’nun Sunuş yazısındaki birkaç cümlesine yer vermek istiyorum:  
&nbsp;&nbsp;&nbsp;&nbsp;“Bu kitap İmam Gazâlî’nin, derin şüphelerin ve fikrî bunalımların eşlik ettiği, gerçeği arama serüvenini özetlediği bir otobiyografik eserdir.  
&nbsp;&nbsp;&nbsp;&nbsp;(...)  
&nbsp;&nbsp;&nbsp;&nbsp;Kitabın, yazarı gibi, kendisiyle güven içinde olunan kesin gerçeğin izini sürenler ile şüphelerine ve fikrî bunalımlarına bir çıkış arayanlara faydalı olmasını Yüce Allah’tan diliyoruz.”  

&nbsp;&nbsp;&nbsp;&nbsp;Henüz ilk sayfalarda İmam Gazâlî, “Allah sizi en güzel surette doğruya ulaştırsın ve hakikate boyun eğmenizi kolaylaştırsın.” diye dua ediyor bize, okuyuculara. Ve devam ediyor:  
&nbsp;&nbsp;&nbsp;&nbsp;“Biliniz ki, insanların farklı din ve milletlere ayrılması; din âlimlerinin, anlayış ve yöntemleri birbirinden değişik birçok fırkalara ayrılarak çeşitli mezhebler meydana getirmeleri, içinde pek çok insanın boğulduğu derin bir okyanustur. Çok az insan bu okyanusta boğulmaktan kurtulmuştur. Her fırka ve cemaat, kurtulanın sadece kendisi olduğunu iddia etmekte ve ‘_kendi dini anlayış ve gidişatı ile böbürlenmektedir_’. (Mü’minûn, 53; Rûm, 32) Bütün sözleri hakikat olan Peygamberlerin Efendisi (sav) kendi ümmetinin de bu şekilde fırkalara ayrılacağını, ‘_Ümmetim yetmiş üç fırkaya ayrılacaktır. Bunlardan kurtulan bir tanedir._’ hadisiyle bize haber vermiştir. (Yaklaşık lafızlarla: Ebû Davud, Sünnet, 1; Tirmizî, İman, 18)  
&nbsp;&nbsp;&nbsp;&nbsp;Nitekim olacağını bildirdiği şey de oldu.  
&nbsp;&nbsp;&nbsp;&nbsp;Gençliğimim baharından bu yana -yani henüz yirmi yaşıma girmediğim buluğ çağımdan yaşımın elliyi geçtiği bugüne kadar- hep bu derin okyanusun dalgalarıyla mücadele edip durdum. Onun derinliklerine korkak ve çekingen biri gibi değil cesurca daldım. Korkusuzca her karanlığa girdim, her problemin üzerine gittim ve her zorluğun içine atıldım.  
&nbsp;&nbsp;&nbsp;&nbsp;(...)Bütün zahidlerin zühd ve ibadet hayatının özünün ne olduğunu öğrenmeye çalıştım. Allah’ı inkâr edenlerin ve O’na ortak koşanların inkâr ve şirk cüretlerinin ardındaki sebebin ne olduğunu soruşturdum.  
&nbsp;&nbsp;&nbsp;&nbsp;Gençliğimin ilk yıllarından beri, hakikati kavramaya olan susamışlığım ve tutkum benim yaratılışımdan gelen bir huy ve alışkanlıktır. Allah bu karakteri benim fıtratıma koymuştur. Bunda benim bir etkim ve tercihim söz konusu değildir. Bu sayede çocukluk dönemimde bendeki taklit bağını çözdüm ve örf ve geleneğe dayalı inançlardan kurtuldum. Çünkü Hıristiyan çocuklarının sadece Hıristiyan; Yahudi çocuklarının sadece Yahudi ve Müslüman çocuklarının da sadece Müslüman olarak yetiştirildiklerini gördüm.  
&nbsp;&nbsp;&nbsp;&nbsp;(...)Yakîn(kesin) bilgi, bilinenin kuşkuya yer kalmayacak şekilde açığa çıktığı; yanlışlık ve yanılgı imkânı olmayan bilgidir.  
&nbsp;&nbsp;&nbsp;&nbsp;(...)  
&nbsp;&nbsp;&nbsp;&nbsp;Sonra bu şekilde bilmediğim ve kesinliğinden böyle emin olmadığım hiçbir bilgiye güvenemeyeceğimi ve onunla güven içinde olmayacağımı anladım.  
&nbsp;&nbsp;&nbsp;&nbsp;(...)  
&nbsp;&nbsp;&nbsp;&nbsp;Sonra bilgilerimi inceden inceye kontrol ettim. Duyu organları yoluyla elde edilen bilgiler ile akıl prensiplerinin sonucu olan zorunlu açık bilgiler dışında bu özelliğe sahip herhangi bir bilgiye sahip olmadığımı gördüm. Bu sonuca varınca ümitsizliğe kapıldım.  
&nbsp;&nbsp;&nbsp;&nbsp;(...)  
&nbsp;&nbsp;&nbsp;&nbsp;Ardından şöyle düşündüm: ‘Duyu organlarına dayalı bilgiye nasıl güvenebilirim?! Zira duyu organlarının en güçlüsü gözdür. Göz gölgeye bakar onun hareketsiz olduğu sonucunu çıkarır. Derken bir müddet sonra tecrübe ve gözlem sonunda gölgenin hareket etmekte olduğunu anlar.  
&nbsp;&nbsp;&nbsp;&nbsp;(...)  
&nbsp;&nbsp;&nbsp;&nbsp;Yine göz, yıldızlara bakar ve onları bir madeni para büyüklüğünde görür. Hâlbuki matematik ve astronomi hesapları, gördüğümüz yıldızların hacim bakımından üzerinde yaşadığımız dünyadan daha büyük olduğunu göstermektedir.  
&nbsp;&nbsp;&nbsp;&nbsp;(...)  
&nbsp;&nbsp;&nbsp;&nbsp;Bunun üzerine kendi kendime şöyle dedim: ‘Duyu organlarına dayalı bilgilere güvenim kalmadı. O halde geriye güvenilecek sadece, bilgilerimizin başlangıç dayanağı olan son derece açık aklî bilgiler kaldı: ‘10 sayısı 3 sayısından büyüktür’, ‘aynı zamanda bir şeyde hem olumsuzluk hem de olumluluk bir arada gelemez’, ‘bir şey hem sonradan var olan hem de öncesiz (ezelî) olamaz’, ‘bir şey hem var hem yok olamaz’, ‘ bir şeyin hem varlığı zorunlu hem varlığı imkânsız olamaz’ yargılarımız gibi.’  
&nbsp;&nbsp;&nbsp;&nbsp;Bunun üzerine duyular işe karışıp şöyle dediler: ‘Aklî bilgilere duyduğun güvenin duyulara dayalı bilgilere duyduğun güven gibi olmadığından nasıl emin olabilirsin?! Hâlbuki daha önce bize güveniyordun. Akıl hâkimi gelip bizi yalanladı. Eğer o gelip bizi yalanlamasaydı, sen bize inanıp güvenmeye devam edecektin. Aynı şekilde aklın kavrayışının ötesinde bir başka hâkim daha olabilir. O da ortaya çıktığı zaman aklın, duyu organlarını yargılarında yalanlaması gibi akıl hâkimini yargılarında yalanlayacaktır.  
&nbsp;&nbsp;&nbsp;&nbsp;Aklı yalanlayacak böyle bir hâkimin ortaya çıkmamış olması onun varlığının imkânsız olduğunu göstermez.’  
&nbsp;&nbsp;&nbsp;&nbsp;Bu cevap karşısında nefsim bir müddet tereddüt edip durakladı. Sonra rüya gerçeğini hatırlayıp içindeki şüpheyi kuvvetlendirdi. Şöyle dedi: ‘Görmüyor musun? Uyurken rüyada birtakım şeyler görüyor ve türlü türlü durumlar hayal ediyorsun. Bunların gerçek ve kalıcı olduklarına inanıyorsun. O esnada -yani uykudayken- onlar hakkında hiçbir şüpheye düşmüyorsun. Bir süre sonra uyanıyorsun. Gördüğün ve hayal ettiğin şeylerin hiçbirinin gerçek olmadığını anlıyorsun.  
&nbsp;&nbsp;&nbsp;&nbsp;O hâlde duyular ve akıl yolu ile anlayıp inandıklarının, sadece içinde bulunduğun hâl sebebiyle sana doğru gibi gelmiş olmadığından nasıl emin olabilirsin?  
&nbsp;&nbsp;&nbsp;&nbsp;Fakat mümkündür ki sende başka bir hâl meydana gelir de o hâlin senin uyanıklığına göre durumu, senin uyanıklık hâlinin uyku karşısındaki durumu gibi olur. Şimdiki uyanıklık hâlin, meydana gelen o duruma göre bir uyku mesabesinde olabilir.  
&nbsp;&nbsp;&nbsp;&nbsp;İşte o zaman aklınla var olduğunu sanıp inandığın şeylerin tamamının sadece, gerçek olmayan birtakım hayallerden ibaret olduğunu anlarsın.  
&nbsp;&nbsp;&nbsp;&nbsp;(...)  
&nbsp;&nbsp;&nbsp;&nbsp;Bu hâl ölüm olabilir. Zira Allah Resûlü (sav) ‘_İnsanlar uykudadırlar. Öldükleri zaman uyanırlar._’ buyurmuştur.(Kimi kaynaklarda bunun bir hadis değil, Hz. Ali’nin bir sözü olduğu bildirilmiştir. Bkz. ...)  
&nbsp;&nbsp;&nbsp;&nbsp;Dünya hayatı, ahiret hayatına göre uyku olmalıdır. İnsan öldüğünde ona her şey şimdi göründüğünden daha farklı görünür. Bu esnada kendisine şöyle seslenilir: ‘_Şimdi gaflet perdeni açtık; artık bugün gözün keskindir._’(Kaf, 50/22)  
&nbsp;&nbsp;&nbsp;&nbsp;Bu düşünceler içime doğup vicdanımı yaralamaya başlayınca bunları tedavi etmeye çalıştım; ama başarılı olamadım. Çünkü bu şüpheler ancak delil ile giderilebilirdi.  
&nbsp;&nbsp;&nbsp;&nbsp;Delil de ancak temel akıl prensiplerine dayanan, doğruluğu aşikâr bilgiler olabilirdi. Bilgiler kesin olmadıklarında delil olmaya da elverişli olamazlardı.  
&nbsp;&nbsp;&nbsp;&nbsp;Bu hastalık hâli bende kronikleşti ve yaklaşık iki ay devam etti. Bu süre içinde her şeye şüpheyle yaklaşıyor; fakat bu hâlimi ne sözlü ne de yazılı olarak kimseye açmıyordum.  
&nbsp;&nbsp;&nbsp;&nbsp;Nihayet Yüce Allah beni bu hastalıktan kurtardı(...)”  
&nbsp;&nbsp;&nbsp;&nbsp;Buraya kadar el-Munkız’dan alıntıladıklarım sadece 12 sayfalık ilk kısımdan kesitlerdir. İmam Gazâlî’nin bu zorlu yolculuğunun nasıl devam ettiğini ve detaylarını merak edenleri kitabı okumaya davet ediyorum.  

&nbsp;&nbsp;&nbsp;&nbsp;Son olarak, yine Dücane Cündioğlu’na kulak verelim. Keşf-i Kadîm’deki ‘Gazeliyât değil, Gazâliyât’ adlı yazısını şöyle sonlandırmış yazar:  
&nbsp;&nbsp;&nbsp;&nbsp;“İmam Gazâlî hakkında söylenen ‘özgür düşünceyi öldürdü, felsefeyi yere yıktı’ gibi mesnedsiz iddialara ne yazık ki artık kulaklarımız alışmış durumda. Oysa biraz olsun düşünmek gerekmez mi, ‘Düşünmek demek, kuşkulanmak demektir’ diyen ve hayatı boyunca yerleşik yargılara kuşkuyla yaklaşan bir düşünür, nasıl olur da düşünceyi öldürmüş ve bizleri özgürce düşünmekten alıkoymaya çalışmış olabilir?  
&nbsp;&nbsp;&nbsp;&nbsp;Sizlere âcizane şunu tavsiye ederim: Kendi ilim ve irfan geleneğimize lâyık olmak için, İmam Gazâlî hakkındaki beylik yargılardan biraz olsun kuşkulanın!  
&nbsp;&nbsp;&nbsp;&nbsp;Yani İmam’ın yaptığını yapın: Düşünün!”  

---
layout: post
title: İnsan ve Devinim
author: Berat Gönültaş
type: Deneme
x: "200"
published: no
---
<br/>
&nbsp;&nbsp;&nbsp;&nbsp;Ne oldum dememeli, ne olacağım demeli. Her ne kadar çoğumuzun zihinlerinde bir yer etmiş olsa da bu söz, anlamına yeterince vakıf olabildik mi? Olduysak içinde bulunduğumuz bu hali nasıl açıklamalı?

&nbsp;&nbsp;&nbsp;&nbsp;İçinde bulunduğumuz halden kastımın ne olduğunu merak edenler hem ‘biz’in hem de ‘biz’i oluşturan ögelerden biri olan kendi ‘ben’inin haline bakmalı. Ne görüyorsa kastım odur. Bu ikisi arasında, yani ‘ben’lerin ayrı ayrı ve ‘biz’in hali arasında bir ilişki olsa gerek.

&nbsp;&nbsp;&nbsp;&nbsp;Bundan pek de uzun sayılmayacak bir zaman önce, statik bir dengede değil de dinamik bir dengede olduğumu fark ettiğime dair bir söz çıkmıştı ağzımdan. Ve bunun nedenini binanın temelini yeterince sağlamlaştırmamış olmama bağladım.  Statik denge, bilmeyenler için, bir sandalyenin dört ayağı üstünde dengede olması; dinamik denge ise tek ayağı üstünde dengede olması olarak örneklendirilebilir. Tek ayağı üstünde dengede olan bir sandalyeyi -önce dengeye getirmeniz lazım tabi o şekilde- bir ufak rüzgar bile yere düşürebilir. Ama dört ayağı üstünde dengede olan bir sandalye için durum farklıdır.

&nbsp;&nbsp;&nbsp;&nbsp;Evet, ben demiştim ki “Benimkisi bir dinamik denge.” Ve bunun benim hatam olduğunu sanmıştım. Yanılmışım; insan, yapıp etmeleri, iç dünyası, kısacası her şeyiyle her an değişmekte olan bir haldedir, ve bunun statik dengenin değişmeye olan direnciyle alakası yoktur.

&nbsp;&nbsp;&nbsp;&nbsp;Peki ne yapmalı? Statik bir denge tutturamayacağımıza, dört ayak üzerinde duramayacağımıza inandırdıysak kendimizi, peki şimdi ne yapmalı? Tek ayak üstünde mi durmalı? Bir hal üzere devam etmenin tek yolu dengede mi olmaktır? Eğer statik olarak, yani durgun olarak, daha önce ne yapıyorsa öylece onu yapmakta olan, yani duran birkaç cisme sahip isek boş uzaydaki bir sistemde, bu hareketsizliği bozmak çok kolay olacaktır. (Hatta pratik olarak öyle bir durgunluk sağlamak insanın iradesi dahilinde değildir.) Fakat, eğer cisimlerimiz belli bir düzenli hareket içindeler ise, mesela gök cisimlerinin belirli bir yörüngede dönmesi gibi, bu durumda bu cisimler de daha önce ne yapmakta iseler onu yapmakta olacaklardır, fakat onların hareketini bozmak, daha önce ne yapıyorlarsa onu değiştirmek, onların sahip oldukları hareket nedeniyle zorlaşacaktır. Sahip oldukları momentum, ki bu momentuma hareketleri nedeniyle sahiplerdir, herhangi bir dış etkiyi absorbe edecek, neden olacağı değişikliği en aza indirecektir. Hareket hiç değişmeyecek değilse bile, ayaktaki bir sandalyenin yere çakılışı gibi de olmayacaktır değişim.

&nbsp;&nbsp;&nbsp;&nbsp;Bütün bunlardan benim kendime çıkardığım ders, başta da dediğim gibi, ne oldum dememek ne olacağım demektir. Ne oldum dersek, yarın bir bakmışız ki öyle değiliz. Ama ne olacağım dersek; hep bir devinim içinde, hep bir gayret içinde olur, istikamet üzre hareket eder, yolun yarısında durup oturmaz ve umulur ki ne umuyorsak onu buluruz.

&nbsp;&nbsp;&nbsp;&nbsp;Bu iş zorlu bir süreç olmalı. Dinamik bir denge tutturmak gibi imkansız bir şey olmasa da bu devinimi devam ettirmek epey zor olmalı. Şimdiye kadar yazdıklarım arasında uzun süremi almış yazılardan biri olan, geniş bir aralığa yayılıp da yazılmış olan -yazılmakta olan- bu yazıyı yazarken bile ben, şu yukarıdaki cüretkar sözleri gecenin karanlığında tuşlamakta olan parmakların sahibi ben, ellerimin kiriyle dokunmaktayım klavyeye. İnsan garip şey. Unutkan olduğu anlatılır hep. Yaptığı şeyin ne kötü olduğunu ne çabuk unutup yeniden ona nasıl da döndüğü söylenir. Unutkanlık mı gerçekten insanın en garip davranışı? Ellerimin kiriyle dokunuyorum tuşlara. Nedeni nedir bunun? Daha temiz bir zamanı bekleyemez miydi bu yazı bitmek için? Bir yere mi yetiştirmekteyim? Kendine faydası olmayan birinin sözleri bir ötekine faydalı olur diye mi tüm bunlar? Kirlerden kurtulmama vesile mi olur bu yazı? Böyle bir şeyi yazmış bulunmak? Kendini kandırmaya çabalar insan. Aklamaya kalkışmayacağım kendimi. Bunu söylerken bile aklamış mı bulundum kendimi gözlerinizde? Var mıydı böyle bir niyetim? Bilmiyorum, bilemiyorum. Ya da biliyor muyum?

&nbsp;&nbsp;&nbsp;&nbsp;İnsanın başına ne geliyorsa kendisi yüzündendir.

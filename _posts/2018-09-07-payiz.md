---
layout: post
title: Payiz*
author: Muhammed Aydoğdu
type: Şiir
x: "230"
image: payiz.jpg
---

<br/>

Yorgunluğumu yollara bırakıyorum seninle  
Değerken kuşların avuttuğu türküler  
bir ipten kulağıma  
Yol aldırır esen rüzgar dört teker  
Karıncalar bereketi taşır  
-bir büyük yüktür sırtlarında  

Serin eser şimdi rüzgârlar orda  
Kımıldar ağaçlar   
yapraklar titreşir esintilerle  
Sesleri eşlik eder geçip gecelerden  
ağustos böceklerine  
Göğü berraktır   
bakınca tek tek asılıdır yıldızlar  
Ama sen üşürsün ince giyindiysen  
Belki de hırkan vardır üzerinde  
elinde çay  
Çözünür ıssızlık ses etmeden gözlerinde  
Bekleme gideni  
çünkü aldığını geri vermezmiş bu yollar  
Bir tek kuşların cıvıltısı kalırmış  
yerli yerinde  

Yorgunluğumu yollara bırakıyorum seninl  
Gözüm seğiriyor, daralıyor göğsüm, ayaklarım şiş  
Uykusuzluk yaftası konuşlanmış bir kez bedenime  
-Zihnimdeki binbir türlü şeye direniş-  
Ne fark eder bitsin bitecekse kargıması öykümün  
Kesiliversin isterse gözümden akan nehir  
Yekten titresin yerin bağrı  
Kopsun bir gürültü yine de susmasın kuşlar  
Soldurmasın ümidini bağrında saklı tutan çiçekleri  
Yolunu kaybettirmesin bir garip yolcuya  
Üstümüze çöken bu karanlığı gecenin  

Uykumdan çaldığım kadar bekliyorum sabahı  
Bekliyorum çünkü geri getirecek biliyorum  
Kaybettiğimi bir güz sabahı ilk ışıklar  
İçimi saran bir korku var  
Ya bir sabah duyuramazsam sesimi  
güneşin yalımlarına  
Ya bir zalim ışıltıda sendelerse soluğum  
Son bulursa ümidim ya öylece bakışlarında  
Sessizce ayrılırım tünediğim tepeden  
Yeniden bir hiçliğe doğrulturum öksüz adımlarımı  
Kamanıp kalırım belki sadece 
-bir şey diyemem  
Yorgunluğumu seninle yollara bırakırım  

---

(*) Güz

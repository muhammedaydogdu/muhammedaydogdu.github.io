---
layout: post
title: Anlamda Bağlam ve İstiklâl Marşı Derneği
author: Berat Gönültaş
type: Deneme/
x: "200"
---
<br/>
&nbsp;&nbsp;&nbsp;&nbsp;İki gün önce, 29 Zilhicce 1437’yi 1 Muharrem 1438’e bağlayan Hicri yılbaşı akşamında, Muhammed Aydoğdu’yla birlikte amaçlarından birini ve de ilkini “Dünyada ve Türkiye’de insana yaraşır şekilde yaşamak ve yaşatmak için gereken zemini tesis etmek” olarak dile getiren İstiklâl Marşı Derneği’nin tertip ettiği İstiklâl Takvimi Tanıtım Toplantısı’na katıldık. Toplantının yapıldığı Üsküdar’daki kültür merkezinde adı geçen takvim, İsmet Özel’in kitapları ve dernekle ilgili çeşitli ürünler de satışa sunulmuştu. Değindiğim çeşitli ürünler arasında üstünde dernek logosu bulunan ve Kuran alfabesiyle de olmak üzere “Türk’ün Sabrını Taşırma, Türküm Sabrımı Taşırma” yazılı çanta rozetleri de vardı. Bir tane de ben aldım, ve Muhammed’e “Normalde çantamı götürmem okula ama bundan sonra götüreceğim” dedim. Çünkü o an, o ortamda, o rozetin üstünde yazan şeyin tekabül ettiği anlam buna değerdi.

&nbsp;&nbsp;&nbsp;&nbsp;Bana göre geç sayılabilecek bir saatte yurda vardım. Hemen uyumak üzere hazırlanmaya başladım ve uyumadan rozeti çantama takmayı ve kol saatimi alaturka vakte ayarlamayı ihmal etmedim. Sabah olduğunda ise ilk işlerimden biri rozeti çıkarmak oldu çantamdan.  Çünkü o bağlamda o anlama gelen o yazı, dışarıda o anlama gelmiyordu artık. Başka bir anlama, onlardan olmaktansa sağlam bir solcu olmak daha yeğdir diye zaman zaman düşündüğüm ülkücülerin kullanageldiği anlama; şeytanın, kovulmuş şeytan olmasına neden olan edimine benzer bir anlama geliyordu rozetin üstündeki o ifade günlük hayatta.

&nbsp;&nbsp;&nbsp;&nbsp;Konumuz bu değil ama, ülkücü olmaktansa solcu olmanın daha yeğ olduğunu düşünmemin nedenlerinden birini küçük bir tasvirle anlatmaya çalışacağım. Bir sofra hayal edin, ya çorba içeceğiz ya da salata  yiyeceğiz ama yapılması gereken şey çorba içmek. Bu durumda salata yiyen ve doğru olanın bu olduğunu düşünen biri zamanı gelince çorba da içebilir. Fakat çorba içtiğini zannedip salata yiyen, ya da daha kötüsü, çorba içer gibi yapıp salata yiyen biri için durum vahim.

&nbsp;&nbsp;&nbsp;&nbsp;İstiklâl Marşı Derneği ve derneğin Fahri Genel Başkanı İsmet Özel, Türk kelimesiyle neyi kastettiklerini şimdiye kadar birçok yerde birçok münasebetle açıkça anlattı. Fakat 9 sene geçmiş olmasına rağmen dernek kurulalı, hala insanların çoğu bunu anlamamakta direniyorlar. İnternette, şurda burda, Türk kelimesinin İstiklâl Marşı Derneği’nce ne anlama geldiğini; daha doğrusu, İstiklâl Marşı derneğinin dile getirdiği, Türk kelimesinin asıl anlamının ne olduğunu anlayamayan veya anlamamak işlerine geldiğinden anlamak istemeyen insanlardan şu iki gruba sıkça rastlamak mümkün: 1-Özel’i ve derneği ırkçılıkla itham edenler 2-Özel’i ve derneği sahiplenen ülkücüler

&nbsp;&nbsp;&nbsp;&nbsp;Dernek, İsmet Özel, ne kadar uğraştılarsa da bugün etnik meselelerin hiç gündemden düşmediği ülkemizde, İstiklâl Marşı Derneği’nin ne dediğini anlamış bir insan olarak kendini gören biri olan ben -kim görmüyor ki kendini böyle- dahil bugün insanlar sokakta, okulda bahsettiğim rozetin üstünde yazan yazıyı ve benzeri yazıları gördüğünde, bunun ülkücülerin bir ifadesi olduğunu düşünmektedir. Durum böyleyken İstiklâl Marşı Derneği’nin büyük bir yol alması mümkün görünmüyor, tabi ülkücülerin dernekte yuvalanması bir yol olarak görünmüyorsa. Bir çözüm önerim yok, ama şunu diyebilirim ki en kısa zamanda bu anlam karmaşasına son verecek, en azından bu karmaşayı azaltacak, bir şeyler yapılmalı.

---
layout: post
title: Sayıklama
author: Muhammed Aydoğdu
type: Şiir/
x: "200"
---
<br/>
bir mezarlık sessizliği çökmüş evimin her köşesine  
ki ben bir mezarlık ne kadar sessiz olur  
iyi bilirim  
öylesine ıssız  
öylesine tenha her yer  
karanlık damlıyor gözlerimden  
pas tutmuş kulaklarım  
yığılmışım bir köşede vakitsizce  
uyuyup kalmışım  

bir uyanık hâlâ ismini sayıklıyor    
boğuşmuş karanlık gecelerde yalnızlığıyla  
yenik düşmüş mesâfelere  
puslu bakıyor gözleri uzaklara  
hafif dalgın  
yorgun, üzgün ve kırgın  
yüzü bir hayli solmuş  
geceleri gündüz olmuş yokluğunda  
belli ki sesini duymayalı  
ve vurmayalı gözlerine güneş  
çok olmuş  

bir mezarlık sessizliği çökmüş evimin her köşesine  
ki ben bir mezarlık ne kadar sessiz olur  
iyi bilirim  
öylesine ıssız  
öylesine tenha  
kimilerine gündüz olmuş gecelerin ürkütücü karanlığında  
bir gece selâsıyla bölünür uykum  
ansızın irkilir bedenim  

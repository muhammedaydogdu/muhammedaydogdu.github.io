---
layout: post
title: Aşık Olmak, Namaz Kılmak ve Türklük
author: Berat Gönültaş
type: Deneme
x: "200"
---
<br/>
&nbsp;&nbsp;&nbsp;&nbsp;Ağzı olanın konuştuğu, konuşmaya kürsü bulamasa da yazacak bir twitter hesabı rahatlıkla edinebildiği bir dünya üstünde yaşadığımız. Görüyorsunuz, ben de kendine yazacak bir mekan bulanlardan biriyim. Yazacak mekan bulan başka bazıları, İslam’a doğrudan saldırmaya cesaret edemeyen birtakım korkak, ‘Arap adeti’ başlığı altında İslami yaşayış tarzını karalıyor. Türklük elden gidiyormuş. Türklüğü, ne idüğü belirsiz, adına Türklük dedikleri bir başka şeyle örtmeye çabalayanların uşakları bunu diyenler. Asıl Arap adetleri nelerdir birkaçını sıralayalım: kız çocuklarını diri diri toprağa gömmek, faiz yemek, toplumda yaygınlaşmış zina, kabileye soya sopa verilen üstün önem.. Bir de İslam adetlerinden bahsedelim: selamı yaymak, gıybet etmemek, merhametli olmak.. Adet değildir sadece bunlar, vecibedir kimisi. Devam edelim: cinsiyete göre uygun şekilde örtünmek, bütünüyle haramdan sakınmak, adaletli olmak, devlet reisi bile olunsa şatafat içinde yaşamamak, yemekten sonra şükretmek, çadıra yuva yapmış olan güvercin rahatsız olmasın diye çadırı sökmemek, ordu geçerken zarar görmesinler diye anne köpek ve yavrularının başına adam dikmek, Allah’tan başkasından korkmamak, zulme karşı savaşmaktan kaçmamak ve daha niceleri. Bunlar Arap adeti filan değildir. Arap adetlerinden bazılarını az evvel saydık. Bunlar İslam adetidir. Müslüman olmayan insan böyle davranışlar göstermez, göstermesi beklenmez. Peygamber sünnetine ‘Arap adeti’ deyip kendince hor göstermeye çalışandan büyük Türk düşmanı yoktur.

&nbsp;&nbsp;&nbsp;&nbsp;Modern dünyanın kiri karşısında ayakta kalmayı başarmış tek topluluk vardır: Türkler. Türk veya Amerikalı olursun. Başka şansın yok. Başka bir şey olduğunu sanıyorsan, yanılıyorsun: Amerikalısın. Türk değilsen fakat “Türk’üm” diyorsan, Türk nasıl olunuru öğretmek lazım sana, İsmet Özel böyle diyor. Ve “Nasıl olunur?” diye sorana da cevabı veriyor: “Namaz kılarak.”

&nbsp;&nbsp;&nbsp;&nbsp;Merhum Fethi Gemuhluoğlu, kendisini görmek nasip olmadan muhabbetini içimde duyumsadığım nadir insanlardan biri olan bu vesileyle bir kez daha rahmetle andığım gönül adamı, yeni tanıştığı gençlere “Sen hiç namaz kıldın mı?” diye sorarmış. Peşinden hemen, belki garipsemeyle karışık veya emin bir şekilde, “Evet.” cevabı gelirmiş. Soru tekrarlanırmış: “Sen hiç namaz kıldın mı?”

&nbsp;&nbsp;&nbsp;&nbsp;Fethi Ağabey’in yeni tanıştığı gençlere sorduğu bir diğer soru da “Sen hiç aşık oldun mu?” olurmuş. Anadolu’nun bağrından gelen gençler utanırmış tabi bu soru karşısında, benim bunları dinlediğim kişi “Hayır.” diye cevap vermiş mesela.

&nbsp;&nbsp;&nbsp;&nbsp;Sen hiç namaz kıldın mı?  
&nbsp;&nbsp;&nbsp;&nbsp;Peki sen hiç aşık oldun mu?

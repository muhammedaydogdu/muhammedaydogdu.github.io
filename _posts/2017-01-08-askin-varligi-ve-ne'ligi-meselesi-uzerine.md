---
layout: post
title: Aşkın Varlığı ve Ne'liği Meselesi Üzerine
author:
type: Deneme/
x: "200"
published: no
---
Aşkın tanımını yapmaya kalkışmak gibi bir cüretkarlıkta bulunmayacağım. Bazı şeyler kelimelerle kirletilmemeli, her ne kadar ele ayağa düşürülmüş olsa da çoktan. ‘Aşk’ deyince çok farklı anlamlar oluşabilir insanların zihninde.  Bu kelime spesifikliğini kaybetmiş, insanlarca subjektif olarak yorumlanan ve tanımının kesinliği olmayan bir kavram haline gelmiştir. Bu kavramdan bahsederken kendi düşüncelerimde olanı varsayarak yazımı sürdüreceğim.Toplumun her bireyi farklı karakterlere sahiptir, ve bu nedenle sevgi boyutları, aşkı anlamlandırmaları ve bu algıladıkları kalıpta sevgiyi yaşarkenki hisleri de birbirinden bağımsızdır. Kavramlar, ya da kelimeler deyin, insanların onlara verdiği ortak anlamı taşır. Elimde tutup da kağıdın üstünde iz bıraktığım alete ‘kalem’ denmiş, bir zamanlar birileri tarafından. Başka bir şey de denebilirdi. Ve hatta gelecekte ‘kalem’in bambaşka bir anlamı temsil etmesi de imkansız değildir. Bu noktadan bakılınca, kavramların ancak insanların onlara verdiği anlam ne ise o oldukları göz önünde tutulunca, ‘aşk’a da günümüzde birçok farklı anlamın yüklenildiği, ve bunların tümünün ‘aşk’ olduğu söylenebilir. Nasıl ‘kalem’ denilen şey şu an çeşitlilik göstermekte (kurşun kalem, dolma kalem, tükenmez kalem...) ve ‘kalem’ bunların tümünü kapsamaktaysa, ‘aşk’ da insanların o olduğunu düşündükleri şeylerin toplamıdır denebilir. Denebiliniyor olması denilmesi gerektiği veya hakikatin öyle olduğu anlamına gelir mi peki?

İnsanlar yaşantılarında aşık olduklarını zannediyorlar fakat aslında öyle değiller belki de.‘Aşk’ akıllarda canlanan türlü anlamın hepsi olamaz, ancak onlardan biridir veya hiçbiri değildir. Tabi şunu eklemek gerek, akılda canlanan o şeylerden bazıları diğerlerindense daha yakın olabilir ‘aşk’ denilen şey asıl ne ise.

Öncelikle bunun, aşık olduğunu zannedip de aslında öyle olmamanın ne olduğunu bilmek ve kavramak gerekiyor. Örneğin, “İlk aşk unutulmaz.” ya da “Aşk hayatta bir kez yaşanır.” diye toplumsal bir yargı vardır. Bu duygular saf ve taze olup, ilk kez yaşandığı için birey nasıl davranacağını, yakınlık mesafesini, o kişi hayal dünyasında fazlasıyla yer almalı mı almamalı mı, bağımlı olup olmadığını ve doğru mudur değil midir gibi soruların cevaplarını bilmediği için heyecanı doruklarda yaşayıp toy duygularıyla ilişkisinde tamamen bir bağ kurar. Bu olayda bilincin olmadığını düşünmekteyim. Benim de aşk durumuna karşı yorumlarım var ve bana göre bu aşk değildir. Aşk, hisler bilinçliyken, duygularının yanında mantığınla da o insanı sevebilmektir. Sevgiyi oluştururkenki heyecan hisleri misali... Peki, aşk gerçekten de kişinin hayatının olmazsa olmazı mıdır yoksa o olmadan da yaşanılabilir midir? Psikolojik olarak değerlendirecek olursak yaşadıklarımız ve tecrübelerimizle düşünce sistemimizi oluşturmaktayız. İnsanların bazı reflekslere ve beyin yapısının temelinde olan zihniyet haricinde bazı bilgilere sahip olarak doğduğunu savunmaktayım. İnsanoğlunun yaradılışından gelen sevgi içgüdüsü de bir refleks gibidir, istemsiz olarak gerçekleşir ve olmazsa olmaza yakındır.Bu söylemlerimden yola çıkarak, her sevgi bir aşk değildir ve bir insan aşkı yaşamadan da hayata veda edebilir, diyebilirim.

Yine yaptım. Yine var olup olmadığından bahsetmeden ne’liğine sözü getirdim. Soruyorum evet, aşk denilen o ulvi -mi desem- şey gerçekten var bulunmakta mıdır? Yoksa birilerinin kurgusu mudur? Peki bir kurgudan ibaretse bile bu, onun var olduğunu söylemeye yetmez mi? Ne demektir var olmak?

İlahi aşka getirmeme ne dersiniz sözü? “Aşk varsa o ancak böylesidir, ilahi olandır.” yargısı tartışılamaz mı? İlahi aşk diye bir şey gerçekten varsa neden olmasın? Diğerlerini, insanın insana karşı sahip olduğu söylenilen aşkı nereye koyacağız peki? İlahi aşka götüren bir köprü mü? Geçildikten sonra halatları kesilmesi gereken türden. Eğer doğruysa bu yargı, eğer biliniyorsa ki yolun sonunda kesilmeli şu halatlar, ne kadar samimi bir yürüyüş olur köprüdeki? Samimiyetsiz bir yürüyüşün sizi köprünün sonuna ulaştıracağını mı sanmaktasınız? İlahi aşk, aslına bakılırsa ayrı bir durumdur. Genel aşk kavramına benzer, fakat kesinlikle aynı duygu yükünden oluşmaz, temelinde hayranlık yatar. Kişi bu hayranlığıyla ilaha olan bakış açısını yüceleştirir. Hisleri artık ulaşılınamaz, hayran olduğu, onunla bütünleştiği, büyüklüğüne duyduğu saygıyla insanlardaki aşk kavramının onun için basit olup onları bile yaratan güce en büyük sevgiden ve heyecandan oluşur. Yaşamadığım ve yeterince bilgi sahibi olduğumu düşünmediğim için tanımını yapmak istemem fakat tasavvufta 'vahdet-i vücud' diye adlandırılan şey bu yorumladığım gibi olsa gerek. Toplumdaki aşk yaşantılarında da benzeri görülür. Bireyler ancak  hissettikleri aşkla birlikte oluşturdukları sağlam temellere oturmuş sevgi ile birbirlerini yaşayabilirler. Öyleyse hayranlık mı o bağlılığı oluşturur, bağlılık mı hayranlığı?

Belki de hiç olmadı aşk diye bir şey. Ya da belki uzun zaman önce göç etti buralardan, bir dağ başına çekildi. Orada yaşayıp gitmektedir.

Peki dağ başındaki o yalnız serseri, o mahzun ve efkarlı derviş, neye benzer acaba? Birgün biri onu görür, tanır, ve arkası dönük olan ona yaklaşırken, ardını döndüğünde ziyaretçisine söyleyeceği, dilinden dökülecek ilk kelimeler ne olur?

Belki de bu konuyla ilgili felsefik bakış açısını bir kenara atıp, özgür hissettiğimiz hayal dünyamızla sorgulamayı da arka planda tutup, yaşayarak olacakları görmeliyiz. Bırakalım da hislerimiz ve zihinlerimiz zamanın akışında bizi rüzgarda sürüklenircesine uçurup götürsün.

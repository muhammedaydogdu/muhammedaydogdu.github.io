---
layout: post
title: Sessiz Bir Protesto
author: Berat Gönültaş
type: Kitaplar Üzerine/
x: "230"
---


_"Meğer aldatılmışız."_


<br/>

&nbsp;&nbsp;&nbsp;&nbsp;Rasim Özdenören, Gül Yetiştiren Adam adlı romanında, bir şey yapmamanın da bir eylem olduğunu çoktan anlamış ve evden dışarı çıkmamasının, insanlar arasına karışmasının istemediği düzeni “meşrulaştıracağı” inancında olan ve elli yıldır evinden dışarı çıkmayan isimsiz bir kahramanın sessiz protestosuna yer vermiştir.

&nbsp;&nbsp;&nbsp;&nbsp;Olaylar iki düzlemde gelişir. Bunlardan ilki, çağın bize vermek istediklerini reddeden protestocunun içinde bulunduğu düzlem; diğeri ise çağın bize verdiklerine uyum sağlayan “modernleşmiş”lerin içinde bulunduğu düzlemdir.

&nbsp;&nbsp;&nbsp;&nbsp;Bir ismi yoktur protestocunun, ya da bir mesleği. Elli yıldır evinde sessiz protestosunu sürdürmektedir; ibadet ederek, düşünerek, kitap okuyarak ve gül yetiştirerek.

&nbsp;&nbsp;&nbsp;&nbsp;“Modernleşmiş” olanlar ise uyum sağlamışlardır yeniliklere, “devrim”lere. “Dayanaksız” bir hayat sürüp gitmektedir onlar için. Çıkar ilişkileri, vefasızlıklar, ne istediğini bilmeme... Hayattan bıkkındırlar. Umursamaz, duygusuz, kibirli, gösterişçi insanlardır. Cahit Zarifoğlu; eserle ilgili bir yazısında ayrı bir düzlemde “devrime” uyum sağlamış tiplerin de anlatılmasının, kontrast meydana getirdiğini ve dramı daha da netleştirdiğini ifade etmiştir.

&nbsp;&nbsp;&nbsp;&nbsp;Eser, iki düzlemde geliştiği için okuyucular eseri okurken dikkatli olmalı ve aradaki bağlantıları iyi kurmalı. Yazar; 25 Mayıs 1978 günü Yeni Devir gazetesinde yayımlanan, eser Yeni Devir gazetesinde yayımlanmakta iken yakın arkadaşı Cahit Zarifoğlu’yla yaptığı bir konuşmada eserin tefrika edileceğini de göz önünde bulundurarak bu konuya ilişkin şu sözleri söylemiştir: “...Bu tefrikanın okuyucusu baştan bazı güçlüklere katlanmayı göz önüne alabilmelidir. Çünkü eser tek bir düzlemde gelişmiyor. İki düzlem söz konusu. Bunu ancak dikkatli bir okuyucu ayırdedebilecektir. Bununla birlikte kimsenin cesaretini kırmak istemem. Öyle sanıyorum ki, diğer bölümleriyle bağlantı kurmadan okunduğu zaman da okuyucu kendine göre tadlar çıkarabilir.”

&nbsp;&nbsp;&nbsp;&nbsp;Eserde, etkili ve uzun betimlemeler dikkat çekiyor. Betimlemelerde genellikle şehir ve şehir hayatına yer verilmiş. Kitaptan betimlemelere örnek olarak şu cümleleri aktaralım: “Sokak lambaları sanki söndürülmeye unutulmuş gibiydi, öyle yanıyorlardı. İhmal edilmelerine gücenmiş bir halle... bununla birlikte ortalık daha büsbütün aydınlık değildi. Pencerelerin perdeleri, kapılar örtülüydü. Terkedilmişlikten çok ihmale uğramış bir hal sinmişti her şeye. Sokakların toprak örtüleri, ara caddelerin parke taşları, asfaltın sökülmüş, bozuk yerleri, ağaçların tozlu yaprakları, sokak aralarında rüzgarın çıkardığı uğultu... rüzgar, su birikintileri üzerine toz taşıyor, birikintiler hafifçe, görünür görünmez bir ırgalanmayla küçücük kıpırdanışlarla halkalanıyordu...”

&nbsp;&nbsp;&nbsp;&nbsp;Önemli bir nedeni daha olan küçük bir ayrıntı daha var eserde, birinci düzlemde yani protestocunun içinde bulunduğu düzlemde eser üçüncü kişi ağzından, ötekinde ise birinci kişi ağzından anlatılıyor. Bu ayrıntı Cahit Zarifoğlu’nun da gözünden kaçmamış ve yukarıda bahsettiğim konuşmada bu durumun yani anlatım tekniği olarak iki ayrı “kip” kullanılmasının neyi vurguladığını sormuş yazarımıza ve güzel bir cevap almış. Rasim Özdenören’e kulak verelim: “...Birinci düzlemde üçüncü kişi ağzı kullanmakla Gül Yetiştiren Adam’ı tenzih etme, belki kendi kirliliklerimizin dışında tutma gayreti vardı. Hatta şu gerçeğin payı da söz konusu edilebilir. Gül Yetiştiren Adam, fiilen mevcut toplum içinde yaşayan bir kişi değildir. Mevcut topluma iştirak ettiği hiçbir nokta yoktur. Onun bu durumunu ancak üçüncü kişi ağzı ile vurgulayabileceğimi düşündüm. Oysa diğer bölümde yaşayan insanlar, halen bizim içinde bulunduğumuz toplumun insanları, üyeleridir. Birincil tekil kişi ağzıyla anlatılmaları, onların, bizim içinde bulunduğumuz toplumun üyeleri, yaşayan kişileri olduğunu belirgin bir biçimde ortaya koyabilirdi.”

&nbsp;&nbsp;&nbsp;&nbsp;Gül Yetiştiren Adam, bu sessiz protestosunu ne amaçla yaptığını kendisi de tam olarak bilmez. Eve kapanıp kalmakla ne gibi bir amaca ulaşabilinir ki? Ama bir nedeni vardı bu protestonun. Aldatılmışlardı. Fransızları kenti terk etmek zorunda bıraktıklarında kurtulduklarını sanmışlardı. Ama sonradan olanlar bambaşkaydı. Ne uğruna savaşmışlarsa, sanki savaşla onu ortadan kaldırmak istemişler gibi bir sonu olmuştu. Niçin harbedilmişti? Bunlar için mi? Bunlar için mi kanlarını dökmüşlerdi? Aldatıldıkları için, bu duruma karşı bir şey yapamadıkları için, bütün bunlardan utandığı için kapanmıştı eve. Savaştan sonra olup bitenlere bulaşmak istemediğinden çıkmıyordu dışarıya. Bir gün, bu protestoyla kendini aldattığını düşünür. Fiilen karşı geldikleri için arkadaşları asılırken kendisinin evde hiçbir şeyi değiştiremeyecek bir protesto yapıyor olmasını bir korkaklık olarak görür ve bir sabah namazına gitmek üzere uzun bir aradan sonra evden çıkar. Fakat elli yıl boyunca dışarısı çok değişmiştir. Her şey korkunç bir görünüm kazanmıştır, dehşetle bakar her şeye. “Nasıl göz yummuşlar?” diye söylenir, bu durum karşısında. Namazdan sonra dışarıda gördüğü bu feci tabloya dayanamayarak namazdan çıkan cemaate, “Sizler nasrani misiniz?” diye sorar ve şunları söyler: “...Allah celle celâluhû, sizden öncekileri niçin helak etti biliyor musunuz? Çünkü onlar kâfirlere benzemeye başlamışlardı... Sizler namaz kılan nasranilere benziyorsunuz. Namaz kılıyorsunuz ama görünüşünüz nasraniler gibi. Kardeşler! Dışı kâfire benzeyen insanın içi de ona benzemeye başlar... Onlar zalimlerdir. Zalimler olarak huzura varmak ister misiniz? Sözlerimi düşünün. Boşa konuşmadığımı anlayın...” Bu konuşmadan sonra cemaat bu “tuhaf kıyafetli adam”ın kim olduğunu ve söylediklerinde haklı olup olmadığını düşünerek işinin başına gider. İlerleyen sayfalarda ikinci düzlemdeki “modernleşmiş”lerden biri gazetede şöyle bir haber okur:  
&nbsp;&nbsp;&nbsp;&nbsp;“80 yaşında bir adam tutuklandı.  
&nbsp;&nbsp;&nbsp;&nbsp;Halkı ayaklanmaya kışkırttığı iddiasıyla tutuklanan ihtiyarın aklî dengesinin yerinde olmadığı sanılıyor.  
&nbsp;&nbsp;&nbsp;&nbsp;Bundan bir süre önce evinde yapılan araştırmada Arap harfli kitaplar bulunarak el konulmuştur. Tuhaf bir kıyafetle mahkeme önüne çıkan yaşlı adam ‘elli yıldır gül yetiştirmekten başka bir işle uğraşmadığını’ iddia etmektedir.”

---

&nbsp;&nbsp;&nbsp;&nbsp;_Bundan birkaç sene önce Elazığ Anadolu Lisesi edebiyat dergisi Hatır Kahvesi’nde sansürlenerek yayımlanmayan yazıdır yukarıda okuduğunuz. Tek kelimesi bile değiştirilmeden şimdi okuyuculara sunulmuştur._

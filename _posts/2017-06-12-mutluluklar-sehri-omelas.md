---
layout: post
title: "Mutluluklar Şehri: Omelas"
author: Berat Gönültaş
type: Deneme
x: "200"
---
<br/>
&nbsp;&nbsp;&nbsp;&nbsp;Omelas, Ursula Le Guin’in “The Ones Who Walk Away From Omelas” başlıklı kısa öyküsünde anlatılan şehrin adıdır. Başlık “Omelas’tan Alıp Başını Gidenler” olarak çevrilebilir Türkçe’ye. Tabi ki, her çeviri gibi bu çeviri de eksik olmaya mahkum, ve “The Ones” kısmını okurken yayılan kasveti ve yalnızlık hissini vermekten oldukça uzak. İlk okuduğumda üstümde epey tesirli olmuştu bu hikaye. Hala olur. Özenle seçilmiştir kelimeler. Cümlelerin görüntüsü, kağıdın üstündeki duruşları dahi anlamın verdiği düşünceyi, duyguyu yansıtır haldedir, en azından ben öyle hissediyorum. Öyle sanıyorum ki unutulmazlar arasında yerini aldı benim için bu öykü. Biraz yorumla birlikte özet bir çevirisini sunma arzusundayım size. İngilizce bilenler kesinlikle aslından da okumalı. Hatta sırf bu hikayeyi ve benzerlerini aslından okuyabilmek için bile bir dil öğrenmeye değer.

&nbsp;&nbsp;&nbsp;&nbsp;Omelas’ta, deniz kıyısında ışıl ışıl yükselen bu şehirde Yaz Festivali vaktidir. İnsanlar mutludur. Müziklerle inlemektedir etraf. Özgürlük ve mutluluk her yere sirayet etmiştir. Kırlarda genç kız ve erkekler, çıplak bir şekilde, atlarıyla vakit geçirmektedir, yarış için hazırlamaktadırlar onları. Atlar bile özgürdür, gemsiz bir yulardan başka bir alet yoktur üzerlerinde. Buraya kadar olan kısım nesnel bir betimlemeyle anlatılmış. Kısacası özgür, barış içinde ve mutludur Omelas.

&nbsp;&nbsp;&nbsp;&nbsp;Devam eden kısımda “I”(Ben) zamiri görülmeye başlar hikayede. Öznelleşmeye başlamıştır anlatım artık. Halktan bahsedilir. Çok az yasa vardır bu toplumda. Cahillik mutluluktur derler ama; Omelas halkı cahil olmamasına rağmen, ilkel bir halk olmamasına rağmen mutludur. Bizden daha az kompleks değillerdir. Mutluluklarının sebebi bu değildir yani. Bizdeki sorun’un, sahip olduğumuz, bilgiçler tarafından özendirilen, mutluluğu daha ziyade aptalca bir şey olarak görme alışkanlığı olduğu söylenir anlatıcı tarafından. “Only pain is intellectual, only evil is interesting. This is the treason of the artist: a refusal to admit the banality of evil and the terrible boredom of pain."(Sadece acı entelektüel, sadece kötülük ilginç. Sanatçının hainliği budur: Kötülüğün bayağılığını ve acının korkunç sıkıcılığını itiraf etmeyi ret.)

&nbsp;&nbsp;&nbsp;&nbsp;Keşke daha iyi anlatabilsem, keşke inandırabilsem sizi, der anlatıcı. Devam eder, okuyucuyu da, okuyucunun hayal gücünü de davet eder hikayeye, ve böylece olanlardan sorumlu olmaya başlarız bir bakıma. Şehri kendi arzuladığı şekilde betimler/oluşturur. Şehir hakkında ayrıntılar verir. “Religion yes, clergy no”(Din evet, ruhban sınıfı hayır), der. Ne etik ne dini, hiçbir kısıtlama yoktur Omelas’ta. Güzel çıplaklar etrafta dolanıp kutsal bir sufle misali açlığına sunmaktadır kendilerini, tenle mest olmanın ve tene olan muhtaçlığın . Herkes dilediğini yapar, kimse kınanmaz. Suçluluk duygusu yoktur. Ruhbanlar olmadığı gibi askerler de yoktur bu şehirde.

&nbsp;&nbsp;&nbsp;&nbsp;Kalabalığın kenarında, dokuz veya on yaşlarında bir çocuk tahtadan yapılmış bir flüt çalmaktadır. İnsanlar durup onu dinler, hiç ara vermesin çalmaya ve görmesin kendilerini diye konuşmazlar onunla. Çocuk bitirir ezgisini. Atlar yarış çizgisine getirilir. Yaz Festivali başlamıştır artık.

&nbsp;&nbsp;&nbsp;&nbsp;İnanıyor musunuz, diye sorar anlatıcı? “Normal karşılıyor musunuz bu festivali, şehri, eğlenceyi? Hayır mı? Öyleyse bir şey daha anlatmama izin verin.”

&nbsp;&nbsp;&nbsp;&nbsp;Omelas’ın bir yerlerinde, üç adım uzunluğunda ve iki adım genişliğinde, kapısı kilitli ve penceresiz, içinde yalnızca kerestelerin arasındaki bir çatlaktan sızan bir ışığın olduğu, her tarafı kirli bir oda vardır. Ve bu odada bir çocuk oturmaktadır. “It could be a boy or a girl.”(Bir kız ya da bir erkek olabilir o.) Kız mı erkek mi olduğu, önemsiz olduğu düşünüldüğünden mi, yoksa ayırt edilemeyecek durumda olduğundan mı söylenmemiş, bilmiyoruz. Ya doğuştan ya da korku, beslenme yetersizliği ve ihmalden dolayı akıl geriliğine sahip olan çocuk, altı yaşlarında gözükmesine rağmen aslında nerdeyse on yaşındadır. Arada korkulu ve iğrenen bakışlarla birkaç insan yemek ve su vermeye geliyordur ona. Tüm yaşamı hep bu odada geçmemiş olan ve güneş ışığı ile annesinin sesini hatırlayabilen çocuk bazen konuşur, “İyi olacak.” der, “Lütfen izin verin de çıkayım. İyi olacağım.” Asla cevap gelmez.

&nbsp;&nbsp;&nbsp;&nbsp;Omelas’ın bütün insanları bilir çocuğun orada olduğunu. Omelas’ın bütün insanları bilir onun orada olması gerektiğini. Mutlulukları, şehirlerinin güzelliği, çocuklarının sağlıkları, bilim adamlarının bilgelikleri, zanaatçılarının becerileri, hatta hasatlarının bereketleri ve göklerindeki hoş hava durumu tümüyle bu çocuğun berbat sefaletine bağlıdır. Omelas'taki her çocuğa anlatılmaktadır bu durum sekiz ila on iki yaşları arasında iken. Ve sonra, genç yaşlarında, görmeye gelenler olur onu. Her ne kadar iyi biliyorlarsa da neyle karşılacaklarını yine de ilk anda şok olur ve kendilerinden geçerler. Çocuk için bir şeyler yapmak isterler. Fakat yapabilecekleri hiçbir şey yoktur. Eğer onu ordan çıkarır, temizler ve beslerlerse; tam o anda Omelas’ın bütün güzellikleri yok olup gider. Kurallar katı ve kesindir: Çocuğa bir kibar söz dahi söylenmeyecek.

&nbsp;&nbsp;&nbsp;&nbsp;Genelde bu korkunç paradoksla yüzleşen genç ziyaretçiler evlerine gözyaşları içinde veya gözlerinde yaş olmadan fakat öfke içinde dönerler. Haftalar veya yıllar boyu kara kara düşünenleri olur  bu konuda. Fakat zamanla şunu fark ederler; o bırakılsa bile gerçek haz, neşe ne demek anlayamayacak kadar yozlaşmış ve ahmak. İnsanlarla birlikte yaşamaya da alışkın değil. Karanlığına alışmış durumda. Gerçekliğin korkunç adaletini kavrayıp kabullendiklerinde gözyaşları kurur. “Theirs is no vapid, irresponsible happiness. They know that they, like the child, are not free.”(Boş, sorumsuz bir mutluluk değildir onlarınki. Biliyorlar, onlar da, o çocuk gibi, özgür değiller.) Mimarilerinin asaletini, müziklerinin dokunaklılığını, bilimlerinin derinliğini mümkün kılan şey çocuğun varlığı, çocuğun varlığını bilmeleridir. Öteki çocuklara karşı bu kadar nazik davranmalarının nedeni o çocuktur. Eğer o acınılacak durumda olan çocuk karanlığın içinde burnunu çekerek ağlıyor olmasa; diğeri, flüt çalan, o keyif dolu müziği yapamayacaktır. Böyle anlatılıyor durum hikayede. Başlarındaki bu lanete neden ve kim tarafından çarptırıldıkları anlatılmamış. Belki de sonradan başlarına gönderilen bir lanet yok, belki de şehir lanetin kendisi, böyle bir şehrin varlığı. Bütün o gelişmişliklerinin sebebinin çocuğa dayandırılarak anlatılması şunu getiriyor akla; belki de şöyle düşünüyorlar: Bir yerlerde bir çocuk acı çekiyor biz bunları yapabilelim diye. Öyleyse elimizden gelenin en iyisini yapmalıyız. Ellerinden gelen en iyi şekilde yaşamaya çalışıyorlar, çünkü karşılığında bir şeyler veriyor birileri, ve onlar sorumlular: sorumsuz bir mutluluk değil onlarınki.

&nbsp;&nbsp;&nbsp;&nbsp;Şimdi inandınız mı, diye soruyor anlatıcı. “Daha inandırıcı değiller mi? Ama anlatılacak bir şey daha var, ve bu oldukça inanılmaz.”

&nbsp;&nbsp;&nbsp;&nbsp;Ara sıra, çocuğu görmeye giden kız veya erkek ergenlerden biri eve ağlamak veya hiddetlenmek için geri dönmez; aslında, eve asla dönmez. Ve bazen, daha yaşlı bir kadının veya erkeğin, bir veya iki gün boyunca sessizliğe gömüldüğü olur, ve sonra evi terk eder. Bu insanlar, sokaklarda yalnız başlarına dolanır, Omelas’ın dışına doğru ilerlerler, şehrin kapılarına doğru. Şehrin çiftlik alanlarını geçerler. Her biri yalnız başına gider, genç veya yaşlı, erkek veya kadın. Gece kararır; yolcular köy yollarından geçmelidirler, sarı ışıklı pencereleri olan evlerin arasından, ve arazilerdeki karanlığa doğru ilerlemelidirler. Her biri, yalnız başına, batıya veya kuzeye, dağlara doğru gider. İlerlerler. Omelas’ı terk eder, karanlığın içine doğru yürürler, ve geri dönmezler. Ona doğru yol aldıkları yer çoğumuz için mutluluklar şehrinden bile daha az hayal edilebilinirdir. Asla betimleyemem onu, der anlatıcı. Var olmayan bir yer olması da mümkündür oranın. Fakat onlar nereye gittiklerini biliyor görünürler; onlar, Omelas’tan alıp başını gidenler.

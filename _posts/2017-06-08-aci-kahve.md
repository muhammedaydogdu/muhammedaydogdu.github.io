---
layout: post
title: Acı Kahve
author: Berat Gönültaş
type: Deneme/
x: "200"
---
<br/>
&nbsp;&nbsp;&nbsp;&nbsp;Güncelin donukluğu ve siyasetin soğukluğu; ne kadar mümkün bunlardan kaçıp sıyrılmak? İnsan ancak o zaman, bu soğukluk ile donukluktan uzaklaştığı zaman ve bunu başardığı miktar kadar varlığını hissedebiliyor, var olduğunu. Zor olanı seçmeye teşne olmak gerekir tabi bu yola koyulmak için. Zor olanı seçmeye; başkalarının değil kendi yolundan, adım adım, yalpalayarak, kimi zaman düşerek, engelleri aşa aşa. Sizin yerinize düşünmüş birilerinin düşüncelerini edinmek daha kolay ve ‘mantıklı’  bir yol muhakkak. Yıllar yılı üstünden yürüyenlerin aşındırdığı bu yollarda, ışıklandırma mesela, öyledir ki gözü alır ışıltısı.  Gözü yolun kenarındaki karanlığa kör eden bir ışıltı.

&nbsp;&nbsp;&nbsp;&nbsp;İnsanlar ikiye ayrılmaz, üçe veya dörde de. Görebilecek gözümüz olsaydı insan sayısı adedince gruba ayrıldığını fark ederdik muhtemelen insanların. Bu fark ediş yetisinin miktarı insandan insana değişir; kimi için tüm insanlar birdir, kimine göre erkeklerin tümü aynıdır, kimi içinse kimlik kartının üstünde yazan ülke adı yeterlidir birilerini bir kategoriye sokmak için. Herkes kendi gerçekliğinde yaşar. Kendi kategorilerimize sahibiz, kategoriler de alt kategorilere sahip. İnsanlar çoka ayrılır diyelim.

&nbsp;&nbsp;&nbsp;&nbsp;Geçim derdi. İnsanların öyle ya da böyle tarihin hangi döneminde olursa olsun büyük çoğunluğu bu dertten muzdaripti, hala da muzdarip muhakkak. Bu dertti hayatlarına şekil veren her ne ise. Geçim derdine muzdaripler dışında kategorilerden bazıları açgözlüler, hazcılar; bilim, sanat veya dinden birine değer verenler olarak belirlenebilir.

&nbsp;&nbsp;&nbsp;&nbsp;Açgözlüleri konu edinmeyeceğim. Bu; onların göz ardı edilebilir, önemsiz bir grup olduklarından değil. Aksine, başımıza gelen çoğu şey onlar yüzünden.

&nbsp;&nbsp;&nbsp;&nbsp;Hazcılar da konumun dahilinde değil. Adi bir kategori bu. Sanatçılarla benzerlik gösterdiklerini söyleyenler olabilir. Yanılıyorlar.

&nbsp;&nbsp;&nbsp;&nbsp;Bilim, sanat ve din.

&nbsp;&nbsp;&nbsp;&nbsp;Bilim, güncel haliyle, kimileri için yaslanabilinecek tek dayanak. Bilim taraftarları kendilerini üstün görürler diğerlerinden, bu oldukça net. Zira onlar bilgiye sahiptir. Sanatçılar birtakım gereksiz, belki boş zaman geçirmek için hoş, ama gereksiz işlerle meşgullerdir. Boş zamanı da olamaz zaten ideal bir bilim aşığının. Din takipçileri ise bilimciler için dikkate bile alınası görülmezler. Zira birkaç hurafeye inanırlar, bulutların üstünde bizi gözetleyen bir ak sakallı dedenin olmadığı artık kesin olarak biliniyorken bile.

&nbsp;&nbsp;&nbsp;&nbsp;Sanatçılar veya sanata değer verenler hayatın sıradan akışına bir anlam verme çabasındadırlar. Belki kaçınılmaz bir şey, bir yazgı bu onlar için. Hastalıklı doğmuşlar. Sanatçıların, bilimciler gibi, ötekileri küçümsediklerini söyleyemem. Ama hayır, yanılıyorum, sanat burjuva bir yan kazandırır insana. Bilim kuru ve sığdır onlar için. Dinse bağnaz ve sınırlayıcı. Sanatın dilinden anlamaz bu iki grup.

&nbsp;&nbsp;&nbsp;&nbsp;Dini önceleyenlere öteki grupların yaptıkları şeyler beyhude görünür. Kendilerini üstün görme durumu burada da vardır tabi ki. Bilimciler, eh arada işe yarar şeyler yaparlar, ama yine de üstüne fazla düşünmeye değmeyecek şeylerle uğraşırlar. Hem fazla bilim, adamı dinden çıkarır. Sanatçılara gelince, uğraşları dini bakımdan sakıncalıdır öncelikle. Hem sakıncasız olsa bile vakit kaybından başka nedir ki yaptıkları şeyler?

&nbsp;&nbsp;&nbsp;&nbsp;Kategoriler, kategorilerimiz. Dahil olduklarımız, oluşturduklarımız, başkalarının bizim için oluşturdukları.

&nbsp;&nbsp;&nbsp;&nbsp;Zor olanı seçmeye davet ediyorum sizi.

---
layout: post
author: Berat Gönültaş
type: Öykü/
title: Bulanıklık
x: "200"
---
<br/>
**I.**

&nbsp;&nbsp;&nbsp;&nbsp;İşlek sokaklardan geçiyordu genç kız. Arabalar, insanlar, binalar; etrafındaki her şey cinnet geçirtici şeylermiş gibi çarpıyordu beynine. O an tek amacı hızlı adımlarla uzaklaşmaktı bu uğursuzluktan. Sonunda kendini sahile atabildi. Adımlarını yavaşlattı. Durdu sonra, ışıl ışıl uzanan boğazda gezdirdi gözlerini bir süreliğine. Neden, diye sordu kendine, neden bazen bu denli rahatsızlık verici oluyordu? Hep olsa bu durum, bir anlam verebilirdi belki. Halbuki günü ne de güzel geçmişti, dersler her zamanki gibiydi, bir terslik yoktu. Arkadaşlarıyla oldukça hoş vakit geçirmişti ders aralarında. Ve şimdi neden bu haldeydi? Arkasında bıraktığı şehir, bugün arkadaşlarıyla fütursuzca attığı kahkahalar neden ona şimdi düşününce bu duyguyu yaşatıyordu? Hangi duyguyu mu? Bir bilse ya.. Tek bildiği, normalde bir parçası olduğu günlük hayatın ona şu an kirli bir şeymiş gibi göründüğü ve içinde nedenini bilmediği garip bir sıkıntı olduğuydu. Kötü şey, veya iyi şey, -o an hangisi olduğuna karar verebilecek halde değildi- bu hissi ilk defa tecrübe etmediği ve bunun son olmayacağını bilmesiydi. Güneş gökyüzünün batısına yaslanmış, ısıtma etkisini fazlasıyla kaybetmişti. Biraz oturup dinlendikten sonra bir bankta, aklına şu düşünceler düştü: Yıkmalı bütün düzenleri, insanı hapseden, esir eden: para ilişkileri, ahlak algısı, devlet kavramı.. Liste uzatılabilinirdi belki. Ama o an aklına bunlar geldi. Daha özgür, daha iyi bir hayatı hak etmiyor muydu insanlık? Muhakkak. Öyleyse bir şeyler yapılmalı ve yeryüzünde acıya neden olan ne varsa yok edilmeliydi. Ayağa kalktı, artık eve gitmesi gerektiği düşüncesiyle. Adımlarını atarken soruyordu kendine: Peki nereden başlamalı? Yerde gördüğü buruşturulmuş bir kağıdı alıp az ilerideki çöp kutusuna attı. İyi bir başlangıç, ha?

  ...<br/>
  ...


&nbsp;&nbsp;&nbsp;&nbsp;Karşıda yaşamasına rağmen onu bugün Anadolu yakasına getiren sebep aradığı bir kitaptı. Buradaki sahaflara da bakmak istemişti. Bulamadı. İkindi namazını kılmak için camiye girdi. Namazını bitirmiş, ayakkabılarını geçirmeye çalışırken ayağına, bir kedi geldi yamacına, başladı miyavlamaya. O, kediyi seyre dalmışken camiden çıkan bir adam kovdu kediyi. Dönüp bakmadı adama. Avluyu geçti. Dış duvarının yanında durdu caminin. Bir not defteri çıkardı çantasından. Kopardı bir sayfayı, dün başladığı ve yarım kalan şiirin bulunduğu sayfayı, ve bıraktı duvarın üzerine. İlerledi. Karşı yakadaki gökdelenler takıldı gözüne, bir süre baktı onlara. Sonra aniden çevirdi bakışlarını.

&nbsp;&nbsp;&nbsp;&nbsp;--Caminin yanından geçen bir genç bırakılan sayfayı gördü, değerli bir şey midir acaba düşüncesiyle geçerken aldı eline. Farkedince az sonra bir şiir olduğunu yazanların, bıraktı. Kağıt yere düştü usulca. Sahile annesiyle birlikte kısa bir yürüyüş için gelmiş küçük bir çocuk oynamaktaydı elindeki tabletiyle az ötede annesi ile oturduğu bankta. Kalktılar bir zaman sonra. Birkaç adımın ardından çocuk yerdeki kağıdı farketti ve bununla bir uçak yapmayı soktu kafasına. Beceremedi. Kızgınlığını kağıttan, buruşturarak çıkardı. Ve geriye doğru fırlattı.--

&nbsp;&nbsp;&nbsp;&nbsp;Boğaz hüzünlü göründü ona bugün. Birkaç gün önce yaşamakta olduğu çalkantılı günler geldi aklına. Ne kötü günlerdi, tiksindirici, kirli.. Günlerdir yaptığı gibi bugün de af dilemişti, yakarmıştı, ya affedilmezsem korkusu ile; ve şükretmişti o günlerden sıyrılabildiği için. Normalde Marmaray’ı kullanırdı, ama boğazın hüznüne ortak olmak niyetiyle vapur iskelesine doğru yola koyuldu.

<br/>
**II.**

-Ben kimim?                                                  
-bilmem. kimsin?  
…  
…  
-Gidiyorum.  
-git  
(Herşey böyle başladı.)

---

&nbsp;&nbsp;&nbsp;&nbsp;_“İsmet Özel’in, şiirin ne olduğuna dair bir tasviri var. İki arkadaş bir merdivenden inmekteler. Birinin, nasıl oluyorsa, ayağı kayıyor ve düşüyor. Diğeri telaş ve korku içinde yerde hareketsiz yatan arkadaşının yanına gidiyor ve “Bir şey söyle, bir şey söyle” diyor. Düşen arkadaş gözlerini açıp bir şey söylüyor. O şey şiirdir işte, der İsmet Özel, hem kendi canlılığını gösterdiği gibi hem de arkadaşının yüreğini ferahlatan, söylediği o şeydir şiir ve başka bir şey değildir. Ne söylediği önemli değil. Ve ekler şair, ama der, söylediğim gibi, şiirin doğması için bizim bir merdivenden inmemiz gerekir, yanımızda bir arkadaşımızın olması gerekir vesaire._

&nbsp;&nbsp;&nbsp;&nbsp;_İşte bu yüzden, bir merdivenden yanımda bir arkadaşımla inmediğim için o şiir yarım kaldı. Yarım kaldı ve o, şiir olamadı. Şiiri diğerleri gibi yazın türlerinden biri olarak görmek yanlış. O tümüyle farklıdır. Bir hikaye, bir deneme yarım bırakılabilinir her ne kadar anlamı daralsa da, örgüsü yarım kalsa da. Bir kelimesi eş anlamlısıyla değiştirilebilinir. Ama şiir ne yarım bırakılabilinir ne de bir kelimesi değiştirilebilinir. Şiir, o haliyle şiirdir._

&nbsp;&nbsp;&nbsp;&nbsp;_O şiir de yarım kaldı ve o, şiir olamadı. Belki daha sonra.."_
(Geceye açılmış bir not defterinden)

---

&nbsp;&nbsp;&nbsp;&nbsp;“ Quoth the Raven ‘_Nevermore_’ ”

&nbsp;&nbsp;&nbsp;&nbsp;Ve sonrası koyu bir sessizlik.

---
layout: post
title: Critique de la Critique Critique veya Eleştireni Eleştirmeyi Unutmamak
author: Berat Gönültaş
type: Deneme/
x: "200"
---
<br/>
&nbsp;&nbsp;&nbsp;&nbsp;Medya, her gün bizlere birilerini sevdirtip birilerini nefret ettirmeye devam ediyor. Kimi iyi tanıtırlarsa onu iyi biliyoruz, kimi kötü adam diye sunarlarsa ona bileniyoruz. Ve bu sevip nefret ettiğimiz kişilerin birçoğunu ekranlar dışında ne gördük ne de göreceğiz. Politikacıların ağzından çıkanları simit bekleyen birer martı gibi havada kapmaya hazır kalabalıklar var etrafta. Öğretmenleri ne derse onu kanun kabul eden öğrenciler yetişiyor ilkokullarımızda.

&nbsp;&nbsp;&nbsp;&nbsp;Bazen de bir adım geri çekilmesini bilmiyoruz. Klişeleşmiştir; balık, içinde bulunduğu denizden habersizdir. Roman karakteri, yaşadığı olayların aslında bir romanda geçtiğinin farkında değildir; romanı elinde tutan kişi bilir onun bir roman olduğunu. Veya bir tabloda resmedilmiş insanlardan biri, bilmekten uzaktır tablonun güzelliğini, tablonun dışına çıkıp da seyretmesi gerekir. Bizim de, içinde bulunduğumuz durumların ne’liğini fark edebilmek için bir adım geri çekilmesini bilmemiz lazım.

&nbsp;&nbsp;&nbsp;&nbsp;Kimi insanlar var; yakın çevrenizden tutun, tanınmış kalem erbabına kadar her gruptan. Bu insanlar bir şeylere başka açıdan bakmaya, bir şeyleri sorgulamaya çağırmaktadır bizi. Ve bazıları bu insanları garip şekillerde itham eder; delilikle mesela, deliliğin kaç çeşit olduğundan ve kimi deliliğin övünülesi bir şey olduğundan habersizce. Erasmus değinmişti aslında bu konulara, övgü düzerken Deliliğe. Konumuza dönelim; bazı insanlar, ne dediklerini anlamamış olduklarından belki o ‘deli’lerin, veya söyledikleri şeyler rahatlarını kaçırdığından -ki bu, rahatlarının kaçması, en son isteyecekleri şeydir ithamcılarımızın- bahsi geçen ‘İşaret Çocukları’nı ya dikkate almaz ya da küçük görür itibarsızlaştırmaya yeltenirler.

&nbsp;&nbsp;&nbsp;&nbsp;Buraya kadar olan kısım normal. Her zaman vardı ve olacak bu tür kötü niyetli veya cahil insanlar. Fakat bir şeyler daha var.

&nbsp;&nbsp;&nbsp;&nbsp;Şöyle ki; işaret edilen şeyleri görüp, bununla mutlu olan -kimi zaman da kibirlenen-,  ama ara sıra da, veya sıklıkla, bilmekten öteye geçmeyen kişiler var. En feci kısım da şu ki, sorgulamayı ve eleştirmesini öğrendikleri kişileri eleştirmek şöyle dursun, onları eleştirmeyi başkalarına da yasaklayan insanlar var.

&nbsp;&nbsp;&nbsp;&nbsp;Birine zarar vermenin en kısa ve en kolay yolu durmadan onu takdir etmekmiş.

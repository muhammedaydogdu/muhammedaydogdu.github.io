---
layout: post
title: 15 Temmuz Üzerine
author: Berat Gönültaş
type: Deneme
x: "200"
---
(08/08/2016' da yazıldı.)

&nbsp;&nbsp;&nbsp;&nbsp;15 Temmuz gecesi bir şeyler oldu Türkiye’de. Bir şeyler oldu ve 200’den fazla kişi can verdi, birçok kişi yaralandı. Ankara bombalandı, sokaklarda tanklar insan, ağaç demeden ezdi geçti. Birkaç hafta geçmeden muhtelif meydanlara ‘Demokrasi Meydanı’, o geceki olaya ‘Demokrasi Zaferi’, o gece can veren insanlaraysa ‘Demokrasi Şehitleri’ denmeye başlandı. Kimileri karşı çıktı bunlara, o gece sokakta olmalarının sebebinin esasta demokrasiyi değil; dini, İslam’ı, vatanı savunmak olduğunu söylediler. Sesleri pek cılız çıktı. Öbür yandan “Cumhuriyet’in kurucu değerleri”nin, laik eğitimin öneminin altı bir kez daha çizildi. Bir televizyon programına konuk olan Marmara Üniversitesi İlahiyat Fakültesi dekanı “Allahü Ekber sesinin demokrasi sesini bastırmaması gerekiyor.” dedi.

&nbsp;&nbsp;&nbsp;&nbsp;Bu son değindiğim olay bir şeyi gösterdi bize. Bazı kimseler tarafından dile getirilen “Alim olmayan insanların kitaplarını-kafa karıştırıcı insanlardır bunlar aynı zamanda- okumaya başlamak için yeterince eleştirel bakış kazanıncaya kadar güvenilir kaynaklar(?) okunulmalı.”, “O alim değil, onun kitaplarından İslam öğrenilmez.” ve hatta “O alim değil onun kitapları okunulmaz.” cümlelerindeki ‘alim’ olmanın ne olmakla olunduğunu henüz tam bilmiyor olsak da, Türkiye’nin en gözde üniversitelerinin İlahiyat fakültelerine dekan olmakla olunmadığını gördük.. ya da hala göremedik.

&nbsp;&nbsp;&nbsp;&nbsp;O geceden sonra birçok soruşturma başlatıldı; yine birçok açığa alma, görevden ihraç, gözaltı ve tutuklama yapıldı. Söz konusu ‘cult’ ile uzaktan yakından alakası olan insanlardı bunlar. Kimi 17-25 Aralık’tan sonra çocuğunu onların okullarından almamış, kimi onların bankalarında paraları bulunan, kimi zamanında bu ‘cult’ tarafından kendilerine verilen sorularla sınavları geçip belirli yerlere gelmiş, kimiyse ciddi şekilde bu yapının içinde olan kişiler. Fakat bahsi geçen ‘cult’ın istediği herkesi belirli konumlara getirebildiği, işe sokabildiği halk tarafından bile bilinirken, o zamanın yöneticilerinin -ki şu anki yöneticilerle aynı kişilerdir bunlar- nerede olduğu, neden bu işlere göz yumduğu ve suçta payları olduğu ve belki de, nasıl yapacaklarsa, ilk kendilerini tutuklamaları gerektiği görülmüyor veya görülmek istenilmiyor.

&nbsp;&nbsp;&nbsp;&nbsp;Malum geceden sonra bazı isimler, Adil Öksüz ve Akın Öztürk gibi, kilit isimler olarak duyuruldu. Adil Öztürk denilen zat, o gece Akıncı Hava Üssü’nde yakalanmış, tarla bakmak için orada bulunduğunu iddia etmiş ve sonra çıkarıldığı mahkeme tarafından serbest bırakılmıştı. Bir buçuk ay geçti, hala bulunamadı. Ve biz o gün, bu adamın serbest bırakıldığı gün şunları konuştuk: “Adamlara bakın, gözleri nasıl da dönmüş, kendilerini yakma pahasına Adil Öksüz’ü saldılar.” Fakat biraz geç fark ettik ki durum hiç de öyle değilmiş. Olayların üstünden bir ay geçmiş ve HSYK bu hakimler hakkında ‘soruşturma’yı yeni başlatmıştı.

&nbsp;&nbsp;&nbsp;&nbsp;Diğer kilit ismimize gelince, Akın Öztürk yakalandı. Yüzündeki morluklara bakılınca iyi de bir dövmüşlerdi. Sonra bomba haber TSK’dan geldi ve Akın Öztürk’ün o gün orada, Akıncı Hava Üssü’nde darbecileri ikna etmek için emir üzerine bulunduğu açıklandı. “Şimdiye kadar neredeydiniz, adam dayak yemeden” derken lafı ağzımıza tıktılar, ve Akın Öztürk tekrar suçlu ve darbe girişiminin önde gelenlerinden ilan edildi. Bir değişiklik olmadıysa bildiğime göre hala suçlu ve içerde. 15 Temmuz gecesinden sonra aşağı yukarı bir ay boyunca 15 Temmuz’dan başka bir şeyi konuşmayan kanallarda, pek televizyon izlemem ama, bunun, hafif bir tabirle bu garip durumun, konuşulduğunu hiç duymadım. Yeri gelmişken, Gülen'in yıllar önce sarfettiği sözlerini ve edimlerini yeni şeylermiş gibi servis eden kişiler ve medya organları da işlerine geldiği için bunları şimdiye kadar sakladıkları, ve şimdi yine işlerine geldiği için servis ettiklerinden vatan hainidirler.

&nbsp;&nbsp;&nbsp;&nbsp;15 Temmuz gecesi bir şeyler oldu Türkiye’de. Bir şeyler oldu ve 200’den fazla kişi can verdi, birçok insan yaralandı. Kimilerine göre tiyatro, kimilerince kalkışma, darbe teşebbüsü, kimilerine göre ise tatbikat olan bu olay belki de sadece CIA ve FBI arasındaki sidik yarışından ibarettir ve İsmet Özel haklıdır.

---
layout: post
title: Son Akşamüstü
author: Berat Gönültaş
type: Öykü
x: "200"
---
<br/>
&nbsp;&nbsp;&nbsp;&nbsp;Yarın ölecek olmamı bilmem ne garip. Şu küçük pencerenin parmaklıklarından sızan batmakta olan güneşin yorgun ışıklarının göreceğim son akşamüstünden olduklarını bilmem gibi. Hiç tahmin etmezdim onlardan biri olacağımı, ne zaman öleceğini bilenlerden; aklımın ucundan bile geçmezdi. Abartmayalım, ne zaman öleceğimi bildiğim filan yok, ne de olsa hiçbir zaman kesin konuşamayız; büyük, çok büyük ihtimalle ne zaman öleceğimi biliyorum: Yarın öğlen.

&nbsp;&nbsp;&nbsp;&nbsp;İdam edileceğim dar ağacında. Bildiğin şeyler bunlar, neden anlatıyorum, bilmiyorum. Bir de benden duy diye mi? Olabilir. Suçum? Pek önemi yok. Hem suç dediğin nedir ki bu dünyada? Suç: Şu anki yönetimin, hakim gücün işine gelmeyen bir davranışta bulunmak, veya hoşgörmediği. Öyle ki bugün suç olan şey yarın olmayabilir. Bahsetmek istediğim şeyler bunlar değil aslında.

&nbsp;&nbsp;&nbsp;&nbsp;Yarın arkadaşlarım bulunacak meydanda, kardeşlerim, muhtemelen babam da. Annemin geleceğini sanmam, istemem de doğrusu. Arkadaşlarım çok üzülecek kuşkusuz, gözyaşı dökecekler. Anacaklar beni her ne zaman gördükleri bir şey, geçtikleri bir yol, duydukları bir ses beni hatırlatsa. Ellerinden gelirse bayramdan bayrama ziyaret de ederler kabrimi.

&nbsp;&nbsp;&nbsp;&nbsp;Kardeşlerim dayanılmaz bulacak bu acıyı. Odamdaki, eşyamın üzerindeki ölü sessizliği korkunç gelecek onlara. Alışacaklar ama zamanla; gözleri dolacak hatırlarına her geldiğimde, bir anlığına yine o kapkara sulara dalacaklar.. ama alışacaklar.

&nbsp;&nbsp;&nbsp;&nbsp;Ayakta kalabilir mi fenalaşmadan yarın babam, sanmıyorum dürüst olmak gerekirse. Umarım kardeşlerim onu ayakta tutabilecek, bir nebze de olsa teselli edebilecek gücü bulurlar kendilerinde. Baba evin direğiyse, çocuklar da o direği sağlam tutan birer destek olsa gerek. Yarın birini kaybedecek babam. Görenler, iki günde nasıl bu kadar yaşlanır insan, diye soracaklar içlerinden.

&nbsp;&nbsp;&nbsp;&nbsp;Anneme gelince.. annem, annem.. bahtsız annem benim. Güzel bir hayatı olmadı hiç. Olmayacak da görünüşe göre. Yıkılacak; gözleri çeşme, ağlayacak günlerce. Bir zaman sonra daha iyi gibi görünse de, sadece öyle görünecek. Bir gün batımında ya da bir şafak vaktinde 'sebepsizce' hüzünlenecek. Anlam veremeyecekler. Ömrünün sonuna kadar bir burukluk taşıyacak kalbinde. Ve ben artık, o buruklukta yaşayacağım.

&nbsp;&nbsp;&nbsp;&nbsp;Kesinlikle gelmeni istemiyorum yarın. Gelmeyi, son kez görmeyi beni çok istediğini biliyorum, beni kıramayacağını ve gelmeyeceğini de. Seni ne kadar kendi ölümüm için teselli etsem boş, fayda etmez. Uğraşmayacağım bu nedenle. Acını yaşa, yasını tut. İstediğin kadar gözyaşı dök. Bunlar için sana bir şey diyecek değilim. Ama sonra, bir zaman sonra, ne kadar olacağı önemli değil, acının tazeliği geçtikten sonra, yüzün düşmesin, olur mu, benim yüzümden? Beni ziyaretlerinde her ne kadar gözlerin yaşlı da olsa, hafif bir tebessümü ihmal etme yanağında.

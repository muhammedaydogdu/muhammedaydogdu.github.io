---
layout: post
title: Kapılar Ardında...
author: Muhammed Aydoğdu
type: /Deneme
---


_"Lütfen tarzıma aldırmayın, iyi olabilir ya da olmayabilir. Ama sadece sözlerimin haklı olup olmadığını düşünün ve yalnızca bunu dikkate alın." (Sokrates)_

<br/>

Aklımızdan cevap bekleyen o kadar çok soru var ki, bunların cevaplarını bulmaya nereden başlasak, bilemiyorum. Ve bazen öylesine içinden çıkılamayacak girift bir durumla baş başa kalıyoruz ki, aslında anahtarı da bizzat kendisinde saklı olan kilitli kapıların ardında mahsur kalmanın ta kendisi bu. Peki nasıl bulunabilir bu kapıların anahtarları? Aramakla mı? Evet, kesinlikle. Peki ama nerede? Söylediğim gibi, bizzat o kapının kendisinde...

Bir şeyler aramaya başlıyoruz, düşünmeye daha doğrusu. Ve her yeni soruyla birlikte kapalı kapıların sayısını birer birer azaltma girişimindeyiz, bir gün bu kapılardan bir tanesinin ardının sonsuzluğa açılması ümidiyle. Sahi nedir sonsuzluk? İşte bir kilitli kapı daha. Arayalım mı anahtarını ne dersiniz? Evet, düşünelim öyleyse...

Sonsuzluk, en basit tabiriyle sonu olmamak. Yeterli değil tabi ki bu. Mesela sonsuz olduğunu düşündüğümüz şeyler vardır hepimizin, -gerçi olmayadabilir- onlarda arayalım cevabı biraz da. Nihayeti olmayan bir şey...  Evren mi? Değil tabi ki. Daima büyüyor oysa, şişirilen bir balon misali. Ama bir şeyin büyüyebilmesi için bir haricinin olması gerekmez mi? Harici olan bir şey de nasıl sonsuz olabilir ki? Olamaz, olmamalı bence.

Herkesin kabul  edebileceği bir örnek bulamayız sanırım bu konuda. O yüzden herkes kendi sonsuzunu düşünsün. Peki ya hiçbir şeye sonsuzluk atfedemeyenler? Onlar düşünmese de olur. Her neyse, uygun bir örnek bulduysak eğer, devam edelim düşünmeye, sonunun olmadığını düşündüğümüz şeyi. Ben buldum sanırım ve şimdi başlıyorum düşünmeye. Evet, gerçekten de sonu yok, ama durun, bir dakika... Nasıl oluyor bu? Sanki aklım gidiyor peşinden idrak edebilmek için ama bir noktaya gelince algılarım kapanıyor kendiliğinden. Bir sınır var sanki ve ondan sonraki bölüm henüz açılmamış gibi. Şimdilik bu kadar ile yetinmek gerektiğini anlatıyor bu sınır sanırım. Aslında belki de sonsuzluğu idrak edebilmek, sonsuzluğu idrak edemeyeceğimizi idrak etmektir. En azından idrak edebileceğimiz bir vakite kadar. Bu felsefi cümle haricinde akla gelen bir şey daha var: Peki ya aradığımız anahtar? Mahsur mu kaldık şimdi biz? Belki bir süreliğine...

Şimdilik bu anahtarı aramaya devam etmek de lüzumsuz, bulunabilecek başka anahtarlar var iken. Evet doğru, o kapının anahtarını bulsak dahi önümüzde henüz açılmamış onca kapı var ve biz daha bunları açıp ötesine geçememişken anahtarının elimizde olduğunu varsaydığımız o kapıya nasıl ulaşabiliriz ki?  Bu yüzden aramaya devam etmeliyiz sanırım, tabi doğru kapıdan başladığımıza emin olduktan sonra...

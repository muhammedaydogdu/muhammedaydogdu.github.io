---
layout: post
title: Kıpırdanış
author: Berat Gönültaş
type: Öykü/
x: "200"
---
<br/>
&nbsp;&nbsp;&nbsp;&nbsp;Alışverişini az önce bitirmiş halde çıktı marketten. Elinde poşetler, marketin yanındaki parkta bir banka oturdu. Otobüsün gelmesine yirmi dakika olduğunu fark etti bakınca kolundaki saate. Hafif bir rüzgar etraftaki ağaçların yapraklarını okşamaktaydı usulca. Güneş az önce batmış, hava tam kararmamıştı. Birkaç köpek vardı etrafta. Daha sonra fark edince merdivenlerin yukarısındaki petshop'u, anlam verebilecekti bu köpek kalabalığına. Köpeklerden biri uyumaktaydı bankın az aşağısında, bir diğerinin birkaç metre öteden geçişini hissetmişçesine dikildi ayağa, gerindi, kayboldu gözden yavaş adımlarla. Yoldan geçen, markete yanaşan arabaların sesi rahatsızlık vermeye başladı bir zaman sonra ona. Önceki gece pek uyuyamamasının verdiği yorgunlukta mı etkiliydi bunda? Üşümeye başladı hafif hafif. Sabahın güneşine aldanmış pek kalın giyinmemişti, çelimsizliği de eklenince buna üşümesi normal sayılırdı. Bir kitap çıkardı sırt çantasından, bir şiir kitabı, iki sayfa henüz okumuştu ki kapattı kitabı. Kapağına kendi el yazısıyla yazdığı başka birinin bir cümlesine, bir mısrasına, belki de bir mısralık bir şiirine baktı uzunca, kitabı sırf bunu defalarca okumak için çıkarmışçasına. Bıraktı kitabı yerine. İki genç daha marketten çıkıp parka yöneldi az sonra. Ortalarında, bankın arkasına düşen bir yerlerinde durdular parkın, bir sigara yaktı biri. Konuştuklarını, ne konuştuklarını anlamayacak ama zaman zaman küfür ettiklerini ayrımsayacak kadar duyabilmekteydi. Bir zaman sonra sesleri kesildi, gitmiş olsa gereklerdi, bakmadı dönüp. İnsanlara baktı sonra neden bir ara, etrafındakilere; düşündü insanları, markettekileri, evlerdekileri, arabalardakileri. Kendisi de onlardan biri değilmişçesine -öyle miydi?- onların yerine koymaya koyuldu kendini. Bu gece uyumadan önce rahat yataklarında ne planlayacaklardı yarın için; bir ay, bir yıl sonrası için?  Var mıydı peşinde koştukları zengin hayalleri? -diye düşünmeye başlamıştı ki tam, otobüsün yaklaştığını fark etti ve yerinden doğruldu .

...  
...

&nbsp;&nbsp;&nbsp;&nbsp;Şafak vakti. Genç kız neden bu saatte uyanık, kendi de bilmiyordu. Önüne açtığı kitaptan ders çalışmaya başlamıştı uyku tutmayınca. Az sonra içinde garip bir huzursuzluk duyumsadı. Topladığı saçlarını çözdü, koydu başını masaya, kavuşturduğu ellerinin üstüne. Kuşlar başladı ötmeye az sonra. Başını kaldırıp dinlemeye koyuldu. Önce bir çift kumru -belki de tek bir kumruydu, çift olmalarını umduğundan çift hayal etti- başladı ötmeye, sonra bir koroya dönüştü kuş sesleri.  Günün bu ilk ve taptaze cıvıltılarını duymak bu vakti yakalayanlara bir hediye olsa gerek diye geçirdi içinden. Masanın alt çekmecesinden mor kaplı ince sayılabilecek bir defter çıkardı. Başladı kalemi gezindirmeye, neredeyse yarısına kadar dolu  olan defterin sonraki yaprağında. Bir cümleyi bitirmiş diğerini kurgularken zihninde, çalan alarmı kapatmak için telefonunu aldı eline. Arkadaşlarıyla birlikte bugün öğleden sonrası için yaptıkları plan geldi birden aklına. Ne güzel bir gün olacağını hayal ederek okula gitmek üzere hazırlanmak için kalktı masadan. Defteri kapattı, koydu çıkardığı çekmeceye.

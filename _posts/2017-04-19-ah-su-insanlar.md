---
layout: post
author: Berat Gönültaş
type: Öykü/
title: Ah Şu İnsanlar!
x: "300"
---


_Tipsiz’e; insanların kötülüklerinden ve düşüncesizliklerinden payını ziyadesiyle almış minik kedi yavrusuna.._


<br/>

&nbsp;&nbsp;&nbsp;&nbsp;Ne bakıyorlarsa? Garip bir şey mi var? Uzaylı görmüşler gibi. Her neyse.

&nbsp;&nbsp;&nbsp;&nbsp;Oh, tamam, kestiler bakmayı. Şu ortalarda oturan sıska, gözlüklü olan neden hala gözlerini benden ayırmamakta ısrarcı? Amaan, bakarsa baksın.

&nbsp;&nbsp;&nbsp;&nbsp;Kendilerini çok zeki sanmakta bu insanlar. Onlara kalsa biz salağız. Ne dediklerini anlamadığımızı sanıyorlar. Geçenlerde şu masada oturan hanımefendi, öğretmen hanım, beni kastederek “Şuna bakın nasıl da tahtaya bakıyor, sanki anlıyormuş gibi” dedi alaylı bir biçimde. Alıştım tabi bu tür laflara. Üzülmüyorum, hep cahilliklerinden bu tür şeyleri deyişleri. Ah zavallılar. Bilmezler ki bizim de entelektüellerimiz vardır, birkaç insan dili bilen. Ihm, ayıptır söylemesi ben de onlardan biri sayılırım naçizane. Üçüncü dili öğrenmekteyim şu aralar. Şu an burada, bu sınıfın camının önünde bulunuşum da bu nedenledir. Dersi dinliyorum. Türkçe’yi küçükken öğrenmeye başlamışım, daha kedi dilini bile çat pat konuştuğum vakitler. En zoru Türkçe’yi öğrenmek oldu, ilk olduğu için. Sonra İngilizce. Ve şimdi Fransızca’ya başladım.  

&nbsp;&nbsp;&nbsp;&nbsp;İnsanlar garip yaratıklar. Mesela şu hoca. Nasıl da sevecen görünüyor, değil mi? Bakın, öğrenciler nasıl da mutlu dinlerken onu. Dersi anlatırken atmosferi sıcak tutmasını biliyor. Ama gelin görün ki bazen canavarlaşabiliyor. Beni kaç defa kapı dışarı etti şu sınıftan bir bilseniz. Hatta sadece kapı dışarı etse iyi, bazen pencereden yolladı, hem de yağmurlu günlerde bile.  Korkuyormuş kedilerden. Kedilerden korkulur mu ya? Korkucaksan git, köpeklerden filan kork. Ama bu hoca zaten garip, geçenlerde güvercinlerden de korktuğunu söyledi sınıfa. Yolda görünce yolunu değiştiriyormuş. Bunun üstüne laf söylemeye gerek yok herhalde.  

&nbsp;&nbsp;&nbsp;&nbsp;Dün bir de ne oldu biliyor musunuz? Bir olaya şahitlik ettim. Ve insanları anlamanın zor olduğuna dair kanaatim perçinlendi dünkü olaydan sonra. Akşam çoktan olmuştu. Ben, kardeşim ve iki diğer arkadaşımız gezinmekteydik. Tenha bir sokakta bir kız gördük, sadece o vardı etrafta. Yirmi yaşlarında ya vardı ya yoktu. Telefonla konuşmaktaydı. Ve ağlıyordu. Önce olduğum yerde donakaldım. Kardeşim bir zaman sonra yanıma geldi. Bir şeyler gevelediyse de dinlemedim. Durdum, kızı dinledim. Söylediği şeylerden anlaşılmıyordu kendisini üzen konunun ne olduğu. Sadece “Neden” diyordu, “Neden tüm bunlar geldi başıma? Ne kötülük yaptım ben?” Aşağı yukarı tüm söyledikleri bu minval üzere idi. Bu tür şeyler söylüyor, aslında söylemekten daha çok sayıklıyor, ve ağlıyordu, hüngür hüngür değildi ağlaması; yavaşça süzülmekteydi yanağından gözyaşları, ağır bir ağlamaydı onunkisi, ağır ve içten, yani en hüzünlüsünden. Yaklaştım biraz ona. Ötekiler de geldi ardımdan. Bir o yana bir bu yana attığı adımları takip ettik onla beraber. Kısa bir sürenin ardından telefonu kapattı. Dönüp bir baktı bize yaşlı gözleriyle, ve apartmanlardan birine girdi. Biz de eve döndük.  

&nbsp;&nbsp;&nbsp;&nbsp;Kiminle konuşuyordu acaba? Niçin üzülmüştü bu kadar? Bu kadar üzülecek ne vardı ki şu dünyada? Bir kedinin o gece karnı toksa ondan daha mutlusu yoktur. Aç olabilir miydi acaba o kız da? Dün de aklımdan geçti bu. Sonra ne kadar da yanıldığımı fark ettim. İnsanları tanıdığım kadarıyla onlar bu tür şeyler için ağlamazlar genelde. Bilmiyorum, ya toklar, ya da açlık üzmüyor onları. Bu metropolde karşılaşmadım şimdiye kadar aç olduğu için ağlayan biriyle. Vardır muhakkak. Bir yerlerde vardır birileri. Ama dün, o kızın öyle bir hali vardı ki başına her ne geldiyse o şey, aç olmaktan daha acı verici olmalıydı onun için. İnsanlar böyle. Bu yüzden saygı duyulmalı. Geçenlerde başka bir sınıfın camında öğrendim. Bir adam, zamanın birinde bir piramit oluşturmuş. En alta bedensel ihtiyaçları, sonra onun üstüne güvenlikle ilgili şeyleri, üste de  ait olma ve sevgi gereksinimlerini, ve sonra sırasıyla saygınlık ve kendini gerçekleştirme gereksinimlerini yerleştirmiş. Ve insanlar alttakilere sahip olmadan üsttekilere geçemez demiş. Bu yargı her ne kadar bir kedi için doğru olsa da bir insan için doğru olmadığını düşünmekteyim.  

&nbsp;&nbsp;&nbsp;&nbsp;Dünden beri düşünüyorum da kim, nasıl, bir başkasını bu kadar üzecek bir eylemde bulunabilir? Belki de o kızı üzen şey, kimsenin sorumlu olmadığı bir şeydi, kim bilir? Bir yakını ölmüştü belki. Ama ben eminim ki her gece birçok insan o kız gibi üzülüyor, bir başkası yüzünden.  

&nbsp;&nbsp;&nbsp;&nbsp;Bir insan bir ötekine nasıl yapar bunu, neden yapar, niçin üzer bir başkasını diye sormak istiyorum; ama tam o an aklıma bazı şeyler geliyor ve vazgeçiyorum. Geçenlerde bir arkadaş söyledi. Gazete denen şeyler varmış satılan. Onlardan birini okumuş. Neler yazıyormuş bir bilseniz. Bu da laf mı, biliyorsunuzdur. İşte, orda yazanlar, o arkadaşımın bana anlattığı o şeyler aklıma gelince o kadar da garipsemiyorum dünkü olayı, o kızın ağlıyor olmasını.  

&nbsp;&nbsp;&nbsp;&nbsp;Aa, tahtayı siliyor hoca hanım. Kaçırdım bu kısmı, gördünüz mü? Şimdi kolaysa öğren bakalım, hangilerinde ‘cette’ hangilerinde ‘ce’ kullanıyorduk? Aa, bi de ‘cet’ mi var? Ah ah.. Neyse, ben dersi dinlemeye devam edeyim. Siz de bir iş bulun kendinize. Kimseyi üzmeyin de ne yapıyorsanız yapın.
